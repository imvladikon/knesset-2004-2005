    תוכן עניינים
שאילתות בעל-פה	7
199. צינור גז אמוניה שעובר דרך העיר חיפה והקריות	7
אברהם הירשזון (הליכוד):	7
שר המדע והטכנולוגיה אילן שלגי:	8
אברהם הירשזון (הליכוד):	8
משה גפני (יהדות התורה):	9
עבד-אלמאלכ דהאמשה (רע"ם):	9
שר המדע והטכנולוגיה אילן שלגי:	9
198. הענקת פטור לנח"ל החרדי מפינוי יישובים	11
רשף חן (שינוי):	11
סגן השר לביטחון פנים יעקב אדרי:	12
רשף חן (שינוי):	12
אופיר פינס-פז (העבודה-מימד):	14
סגן השר לביטחון פנים יעקב אדרי:	14
197. בזיזת כסף ותכשיטים מפלסטינים על-ידי חיילים	15
אחמד טיבי (חד"ש-תע"ל):	15
סגן השר לביטחון פנים יעקב אדרי:	16
אחמד טיבי (חד"ש-תע"ל):	17
מאיר פרוש (יהדות התורה):	18
טלב אלסאנע (רע"ם):	20
סגן השר לביטחון פנים יעקב אדרי:	20
סגן השר לביטחון פנים יעקב אדרי:	21
194. איכות מי השתייה בארץ	22
אמנון כהן (ש"ס):	22
שר הבריאות דני נוה:	22
אמנון כהן (ש"ס):	23
אופיר פינס-פז (העבודה-מימד):	24
נסים דהן (ש"ס):	25
שר הבריאות דני נוה:	25
196. בניית בית-ספר חדש בכפר תראבין בנגב	27
מוחמד ברכה (חד"ש-תע"ל):	28
שרת החינוך, התרבות והספורט לימור לבנת:	28
מוחמד ברכה (חד"ש-תע"ל):	29
טלב אלסאנע (רע"ם):	29
טלב אלסאנע (רע"ם):	30
עבד-אלמאלכ דהאמשה (רע"ם):	30
שרת החינוך, התרבות והספורט לימור לבנת:	30
הצעה לסדר	32
רוחמה אברהם (הליכוד):	32
משה גפני (יהדות התורה):	33
הודעת יושב-ראש הכנסת	34
הצעת חוק מינהל מקרקעי ישראל (תיקון -  איסור הפליה בהחלטות המועצה), התשס"ד-2004	35
ואסל טאהא (בל"ד):	35
סגן שר התעשייה, המסחר והתעסוקה מיכאל רצון:	37
ואסל טאהא (בל"ד):	51
הודעה אישית של חבר הכנסת טלב אלסאנע	55
טלב אלסאנע (רע"ם):	55
הצעת חוק ההסדרים במשק המדינה (תיקון - ביטול שלילת  גמלה להבטחת הכנסה בגין רכב), התשס"ד-2003	56
יצחק הרצוג (העבודה-מימד):	57
שר האוצר בנימין נתניהו:	58
יצחק הרצוג (העבודה-מימד):	60
יצחק הרצוג (העבודה-מימד):	60
יורי שטרן (האיחוד הלאומי - ישראל ביתנו):	61
מזכיר הכנסת אריה האן:	62
הצעת חוק בתי-המשפט (תיקון - רישום פרוטוקול), התשס"ד-2004	68
דוד אזולאי (ש"ס):	68
הצעת חוק ההסדרים במשק המדינה (תיקון - ביטול  שלילת גמלה להבטחת הכנסה בגין רכב), התשס"ד-2003	69
הצעת חוק בתי-המשפט (תיקון - רישום פרוטקול), התשס"ד-2004	69
שר המשפטים יוסף לפיד:	71
דוד אזולאי (ש"ס):	75
הצעת חוק הגנת הצרכן (תיקון - החזר כספי בביטול עסקה), התשס"ד-2004	76
שלום שמחון (העבודה-מימד):	76
הצעת חוק הגנת הצרכן (תיקון - החזר כספי במזומן  בשל החזרת טובין), התשס"ד-2004	78
איתן כבל (העבודה-מימד):	78
סגן שר התעשייה, המסחר והתעסוקה מיכאל רצון:	80
בנימין אלון (האיחוד הלאומי - ישראל ביתנו):	81
הצעת חוק המכר (דירות) (תיקון - חובת התאמה  בין מצגי המוכר למפרט), התשס"ד-2004	82
מאיר פרוש (יהדות התורה):	83
שרת הבינוי והשיכון ציפי לבני:	89
הצעת חוק לשיפור המאזן הדמוגרפי בנגב ובגליל, התשס"ד-2004	90
יעקב מרגי (ש"ס):	90
שרת הבינוי והשיכון  ציפי לבני:	92
יעקב מרגי (ש"ס):	93
הצעת חוק-יסוד: הכנסת (תיקון מס' 38)  (זימון לוועדה של נושא משרה או ממלא תפקיד)	94
רוני בר-און (יו"ר ועדת הכנסת):	95
הצעת חוק הכנסת (תיקון מס' 20) (זימון לוועדה של  נושא משרה או ממלא תפקיד), התשס"ה-2004	97
הצעת חוק לתיקון פקודת התעבורה (תיקון - כבישים מסומנים  בקרבת בתי-ספר), התשס"ד-2004	98
שאול יהלום (מפד"ל):	98
שר התחבורה מאיר שטרית:	99
הצעת חוק לתיקון פקודת התעבורה  (חתימה על התחייבות לציית לחוקי התנועה), התשס"ד-2004	100
יאיר פרץ (ש"ס):	100
שר התחבורה מאיר שטרית:	101
הצעת חוק טיפול בקטינים נפגעי עבירות מין או אלימות, התשס"ג-2003	102
מיכאל מלכיאור (העבודה-מימד):	102
שר הרווחה זבולון אורלב:	104
הצעת חוק הבטחת הכנסה  (תיקון - הכרה באפוטרופוס כהורה יחיד), התשס"ג-2003	105
מרינה סולודקין (הליכוד):	105
הצעת חוק משפחות חד-הוריות (תיקון - הכרה באפוטרופוס  על חסוי כהורה יחיד), התשס"ג-2003	106
רשף חן (שינוי):	106
שר הרווחה זבולון אורלב:	106
הצעת חוק הספרייה הלאומית, התשס"ד 2004	108
אריה אלדד (האיחוד הלאומי - ישראל ביתנו):	108
שרת החינוך, התרבות והספורט לימור לבנת:	109
אריה אלדד (האיחוד הלאומי - ישראל ביתנו):	109
שרת החינוך, התרבות והספורט לימור לבנת:	109
הצעת חוק המועצה להשכלה גבוהה (תיקון - נציגות  סטודנטים במועצה), התשס"ד-2004	110
ענבל גבריאלי (הליכוד):	110
הצעת חוק המועצה להשכלה גבוהה (תיקון - נציגות  סטודנטים במועצה), התשס"ד-2004	111
עמיר פרץ (עם אחד):	111
שרת החינוך, התרבות והספורט לימור לבנת:	112
הצעת חוק לתיקון פקודת העיריות (ועדה לאיכות הסביבה), התשס"ד-2004	114
שר הפנים אברהם פורז:	114
הצעות לסדר-היום	115
דברי הרב שפירא ורבנים נוספים לסרב פקודה	115
שאול יהלום (מפד"ל):	115
רשף חן (שינוי):	117
קולט אביטל (העבודה-מימד):	118
אריה אלדד (האיחוד הלאומי - ישראל ביתנו):	120
מסמכים שהונחו על שולחן הכנסת	121
סגן מזכיר הכנסת דוד לב:	121
הצעות לסדר-היום	122
דברי הרב שפירא ורבנים נוספים לסרב פקודה	122
עמיר פרץ (עם אחד):	122
אהוד יתום (הליכוד):	123
מאיר פרוש (יהדות התורה):	124
שר התחבורה מאיר שטרית:	126
מוחמד ברכה (חד"ש-תע"ל):	128
מגלי והבה (הליכוד):	129
יעקב מרגי (ש"ס):	129
נסים זאב (ש"ס):	130
הצעות לסדר-היום	131
פגישת ראש הממשלה עם נציגי מועצת יש"ע וסוגיית משאל העם	131
אברהם רביץ (יהדות התורה):	131
מגלי והבה (הליכוד):	132
נסים זאב (ש"ס):	133
חמי דורון (שינוי):	135
חמי דורון (שינוי):	136
חיים רמון (העבודה-מימד):	136
שר התחבורה מאיר שטרית:	138
מוחמד ברכה (חד"ש-תע"ל):	142
יעקב מרגי (ש"ס):	142
אחמד טיבי (חד"ש-תע"ל):	143
עבד-אלמאלכ דהאמשה (רע"ם):	143
עזמי בשארה (בל"ד):	144
עסאם מח'ול (חד"ש-תע"ל):	145
הצעת חוק לתיקון דיני הרשויות המקומיות (הוראת שעה), התשס"ה-2004	146
אהוד יתום (בשם ועדת הפנים ואיכות הסביבה):	146
אהוד יתום (הליכוד):	149
הצעות לסדר-היום	149
פתיחת שנת הלימודים באוניברסיטאות ועתיד ההשכלה הגבוהה בישראל	149
אברהם בייגה שוחט (העבודה-מימד):	150
מל פולישוק-בלוך (שינוי):	151
עסאם מח'ול (חד"ש-תע"ל):	152
משה כחלון (הליכוד):	154
שרת החינוך, התרבות והספורט לימור לבנת:	155
עזמי בשארה (בל"ד):	160
יעקב מרגי (ש"ס):	161
מוחמד ברכה (חד"ש-תע"ל):	161
אחמד טיבי (חד"ש-תע"ל):	162
הצעות לסדר-היום	163
עלייה של 20% במספר המפונים מבתיהם בשל אי-תשלום משכנתה	163
יעקב מרגי (ש"ס):	164
משה כחלון (הליכוד):	165
מסמכים שהונחו על שולחן הכנסת	166
סגנית מזכיר הכנסת, ירדנה מלר-הורוביץ:	166
הצעות לסדר-היום	167
עלייה של 20% במספר המפונים מבתיהם בשל אי-תשלום משכנתה	167
השרה לקליטת העלייה ציפי לבני:	167
מוחמד ברכה (חד"ש-תע"ל):	169
עזמי בשארה (בל"ד):	170
הצעה לסדר-היום	171
15 שנה לתחילת גל העלייה מחבר המדינות	171
קולט אביטל (העבודה-מימד):	171
השרה לקליטת העלייה ציפי לבני:	173
הצעה לסדר-היום	174
מדיניות הממשלה כלפי האוכלוסייה הערבית  מאירועי כפר-קאסם ועד אירועי אוקטובר 2000	175
מוחמד ברכה (חד"ש-תע"ל):	175
עזמי בשארה (בל"ד):	180
הצעה לסדר-היום	181
גידול של פי-חמישה במספר הילדים שנפלו קורבן להתעללות	181
אלי בן-מנחם (העבודה-מימד):	181
שר הרווחה זבולון אורלב:	183
עזמי בשארה (בל"ד):	185
הצעה לסדר-היום	186
שימוש בסמים בקרב בני-נוער	186
יחיאל חזן (הליכוד):	187
השר לביטחון פנים גדעון עזרא:	190
נסים זאב (ש"ס):	192
הצעה לסדר-היום	194
אופן מעורבותה של נציבות שירות המדינה במינויים פוליטיים	194
רוני בר-און (הליכוד):	194
אופיר פינס-פז (העבודה-מימד):	199
    
       

       חוברת ב'
       ישיבה קע"א
       
       
       
הישיבה המאה-ושבעים-ואחת של הכנסת השש-עשרה
יום רביעי, ה' בחשוון התשס"ה (20 באוקטובר 2004)
ירושלים, הכנסת, שעה 11:00



שאילתות בעל-פה
       
היו"ר ראובן ריבלין:
       
       כבוד השר, כבוד סגן השר, גברתי וחברי הכנסת, היום יום רביעי, ה' בחשוון התשס"ה, 20 בחודש אוקטובר 2004. אני מתכבד לפתוח את ישיבת הכנסת. 
       
       אין הודעות למזכיר הכנסת. שר המדע והטכנולוגיה ישיב על שאילתא בעל-פה מס' 199, שהוגשה לשרה לאיכות הסביבה מאת חבר הכנסת אברהם הירשזון, בנושא: צינור גז אמוניה שעובר דרך העיר חיפה והקריות. אדוני יקרא את השאילתא. 
       
199. צינור גז אמוניה שעובר דרך העיר חיפה והקריות
       
אברהם הירשזון (הליכוד):
       
       אדוני היושב-ראש, אדוני השר, רבותי חברי הכנסת, פורסם בחדשות ביום חמישי האחרון, כי צינור של גז אמוניה שעובר דרך חיפה והקריות מסכן את התושבים. 
       
       ברצוני לשאול: 
       
       מה נעשה על-ידי המשרד בעקבות הפרסום?
       
היו"ר ראובן ריבלין:
       
       אדוני השר, על השאילתות בעל-פה עונים מהדוכן, כי לפעמים השואלים נמצאים מאחורי גבו של השר וזה לא נעים. אדוני יענה על השאילתא, ולאחר מכן ישיב על שאלה נוספת - של יושב-ראש ועדת הכספים ושל חבר הכנסת גפני.
       
שר המדע והטכנולוגיה אילן שלגי:
       
       אדוני היושב-ראש, חבר הכנסת הירשזון, הידיעה שפורסמה בתקשורת נכונה, והיא מתארת את חוסר שביעות הרצון של המשרד לאיכות הסביבה מהתנהלותה של עיריית חיפה בנושא צינור האמוניה. המשרד התריע פעמים רבות בפני עיריית חיפה, אשר הנושא נמצא בתחום סמכותה ואחריותה, כי עליה לפעול על מנת לאפשר לחברת "חיפה כימיקלים" להתקין אמצעי מיגון, כפי שהומלצו על-ידי המשרד לאיכות הסביבה. הנושא נדון פעמים רבות בצוות היישום של סקר הסיכונים האינטגרטיבי, אשר פועל במהלך שלוש השנים האחרונות. 
       
       לאחרונה, אני שמח לבשר, הושגה התקדמות במגעים עם עיריית חיפה בנושא זה, ואני תקווה כי היא תשכיל להיענות לדרישות המשרד במטרה להגן על שלומם ועל ביטחונם של תושבי העיר והאזור. 
       
       אגלה לך דבר נוסף: ראוי לומר שלתקשורת היה תפקיד חשוב בהשגת תפנית בעמדתה של עיריית חיפה בנושא.

היו"ר ראובן ריבלין:
       
       תודה.  חבר הכנסת הירשזון, שאלה נוספת.  אחריו - חבר הכנסת גפני.
       
אברהם הירשזון (הליכוד):
       
       אדוני השר, ראשית, תודה על תשובתך. שנית, אני שמח שלתקשורת היה תפקיד חשוב בנושא התפנית. אבל, אני סבור שגם לממשלת ישראל צריכה להיות תרומה רבה לתפנית. לכן, הייתי מודה מאוד לשר, אם הוא יתחום זמן ויאמר, שבתוך x זמן הוא יוכל לבוא ולבשר לנו שאכן העניין הזה נסגר ותושבי חיפה והקריות אינם נתונים עוד כבני-ערובה בידי עיריית חיפה או כל גורם אחר והדבר מסכן את ביטחונם. בתיאוריה דבר כזה יכול להימשך עוד שנים, ואני תקווה שהנושא הזה יבוא לדיון מהיר. תודה רבה.
       
היו"ר ראובן ריבלין:
       
       תודה. שאלה נוספת לחבר הכנסת גפני, ואחריו - לחבר הכנסת דהאמשה. אדוני ישיב על כל השאלות יחד.
       
משה גפני (יהדות התורה):
       
       אדוני היושב-ראש, אדוני השר, מעבר לשאילתא שהגיש חבר הכנסת הירשזון, שהיא נכונה, מפרץ חיפה - כך עלה גם מדיונים רבים שערכה ועורכת ועדת הפנים ואיכות הסביבה של הכנסת, דיונים גלויים ודיונים חשאיים – שוכן בסמוך מאוד לאזור מגורים, וכל האזור הזה בסכנה, לא רק בנושא גז האמוניה. המשרד לאיכות הסביבה, לצערי הרב, לא מטפל בכך, או שהיכולת שלו לטפל בנושא הזה, שהוא נושא מאוד מרכזי, קטנה מאוד. עיריית חיפה אינה משתפת מספיק פעולה, ומשרדי הממשלה האחרים אינם משתפים מספיק פעולה. אדוני השר, לְמה אנחנו מחכים, שחס וחלילה יהיה אסון? ואתה ודאי יודע למה אני מתכוון.
       
היו"ר ראובן ריבלין:
       
       תודה רבה לחבר הכנסת גפני. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, באותו עניין - בחודשים האחרונים היתה לא אחת התפרצות של ענני גז ברמת-חובב, באתר הפסולת המרעילה, ואינני רוצה להגיד גרעינית, ואנשים גם נזקקו לטיפול רפואי. הבעיה שם קיימת והיא מחריפה מיום ליום. האם משרדך מטפל בעניין? האם נעשו צעדים כלשהם כדי לנטרל את הסכנה הזאת? תודה.

היו"ר ראובן ריבלין:
       
       כבוד השר ישיב על שלוש השאלות.
       
שר המדע והטכנולוגיה אילן שלגי:
       
       חבר הכנסת הירשזון, אינני רוצה כאן להתחייב ולתחום זמן. אבל, אני כן מוכן להתחייב שאני אישית אעשה כל שאוכל כדי שהנושא הזה יקודם ומהר. בהחלט, כן.
       
       חבר הכנסת גפני, אני מסכים אתך שבאזור הזה יש הרבה סכנות. יש בו מפעלים כימיים ופטרוכימיים. מעבר למפגעים שאנחנו, תושבי האזור, סובלים מהם כל הזמן, יש בו גם מתקנים מסוכנים. אני יכול לומר לך, שכבר פגשתי את מנהל מחוז חיפה במשרד לאיכות הסביבה ושמעתי ממנו את עיקר הבעיות. כמו שהשבתי לחבר הכנסת הירשזון, גם לך אני אומר: כאן זה כמובן נושא הרבה יותר רחב, אבל חשוב. יש שם הרבה מאוד מפעלים ומתקנים מסוכנים. אני יודע שהמשרד לאיכות הסביבה עשה רבות בנושא הזה, אבל צריך להמשיך ולעשות ולתת לאזור הזה תשומת לב מיוחדת.
       
       חבר הכנסת דהאמשה, שאלתך עוברת לאזור דרומי - ענני הגז ברמת-חובב - שם כמובן יש בעיה. תושבי באר-שבע והאזור כולו סובלים מריחות. דרך אגב, גם צה"ל נפגע מזה, גם בכך שהעברת עיר הבה"דים דרומה עלולה להתעכב כל עוד לא תיפתר הבעיה ברמת-חובב. גם זה נושא. שוחחתי בנושא הזה עם מנהל מחוז הדרום במשרד, ואנחנו נטפל בו. אנחנו נעשה כל שאפשר - לא רק פתרון ארוך טווח אלא גם לזמן הקרוב.
       
עבד-אלמאלכ דהאמשה (רע"ם):
       
       הבעיה החריפה היא לא בעיר באר-שבע עצמה, אלא בסביבה הקרובה.
       
היו"ר ראובן ריבלין:
       
       אני מציע לך לבקש מהשר. חבר הכנסת דהאמשה, עניינך ברור, והשר השיב. אדוני יכול לשאול אותו שאלות נוספות לאחר מכן בעניין זה. אינני יכול להתחייב שהוא ייתן את כל הדברים לפרטי פרטים פה. הוא לא עומד לחקירת שתי וערב.
       
עבד-אלמאלכ דהאמשה (רע"ם):
       
       הוא ייתן את מה שיש לו.

היו"ר ראובן ריבלין:
       
       מאה אחוז. הוא נגע בזה, ואם התשובה עדיין לא מספקת, תכתוב מכתב. השר ודאי ישיב לו באריכות על נושא זה.
       
שר המדע והטכנולוגיה אילן שלגי:
       
       חבר הכנסת דהאמשה, אני יכול במשפט אחד לומר לך, שכאשר הקימו את קריית המפעלים הכימיים ברמת-חובב, סברו שדי במרחק של כ-12 ק"מ מהעיר באר-שבע כדי שלא יהיו מפגעים וסכנות, ומסתבר שזו היתה טעות. כעת, נצטרך לתת לעניין הזה פתרון.
       
עבד-אלמאלכ דהאמשה (רע"ם):
       
       אתקן את אדוני. תושבי הסביבה הקרובה הם שסובלים יותר מהעיר באר-שבע. אלה שנזקקו לטיפול רפואי ואושפזו בבית-חולים הם תושבים בדואים, שגרים ממש קרוב, ליד המקום.
       
היו"ר ראובן ריבלין:
       
       כעת חיה, נדמה לי בעוד חודש, אדוני יהיה סגן יושב-ראש הכנסת. איך אנחנו נוכל לנהל את הישיבות, אם אדוני יאפשר פריצות לחברי כנסת כפי שאדוני עושה כרגע? אני מאוד מודה לשר.
       
       סגן השר לביטחון פנים ישיב על שאילתא בעל-פה מס' 198, מאת חבר הכנסת רשף חן, שהוגשה לשר הביטחון. בכל זאת, הממשלה החליטה שהמשרד לביטחון פנים ישיב. חבר הכנסת רשף חן, תקרא את השאילתא שלך כפי שהיא. לאחר מכן תוכל להרחיב, כפי שגם חבר הכנסת פינס-פז יעשה, כי הוא ביקש שאלה נוספת.
       
משה גפני (יהדות התורה):
       
       יש לכם הרבה שאלות על החרדים.

היו"ר ראובן ריבלין:
       
       חבר הכנסת גפני, כרגע זה לא זמן לזעקה.  חבר הכנסת רשף חן, נא לקרוא את השאילתא.
       
       
198. הענקת פטור לנח"ל החרדי מפינוי יישובים
       
       
רשף חן (שינוי):
       
       אדוני היושב-ראש, אדוני סגן השר, בשבת, 16 באוקטובר 2004, פורסם באתר אינטרנט כי מפקדים בצה"ל פטרו חיילים חרדים מהנח"ל החרדי מפינוי יישובים במסגרת תוכנית ההתנתקות. 
       
       ברצוני לשאול: 
       
       1. האם ניתן אישור כזה? 
       
       2. אם כן - האם הוא ניתן על דעת דרג מקבלי ההחלטות בצה"ל ובמשרד הביטחון? 
       
היו"ר ראובן ריבלין:
       
       תודה. כבוד סגן השר, בבקשה. אולי אדוני יסביר לי רק מדוע הממשלה החליטה שדווקא ביטחון פנים. היה ויכוח בין צה"ל לבין ביטחון פנים מי יפנה. מדוע הטילו דווקא עליך את המשימה? אולי זה שינוי בעמדת הממשלה.
       
רשף חן (שינוי):
       
       אדוני, אולי זה במסגרת האחריות הקולקטיבית. מבחינתי, זה בסדר.
       
סגן השר לביטחון פנים יעקב אדרי:
       
       חבר הכנסת רשף חן, ראשית, נעשתה בדיקה בפלוגה המדוברת המתאמנת במתקן "אדם" עד לרמת המחלקות, ונמצא כי אין שחר לטענתך, והוראה מסוג זה לא ניתנה כלל. גדוד הנח"ל החרדי, כמו כל כוח צבאי לוחם אחר, אינו בוחר את משימותיו וימשיך לבצע את המוטל עליו כנדרש.
       
       עוד יצוין, כי בתאריך 15 באוקטובר 2004 פנה אורי גליקמן, כתב השטחים של NRG, לנציגות פיקוד צה"ל בשאילתא בנוגע לנושא הנ"ל. לטענת הכתב, בדיון שקוים בנח"ל החרדי בנושא ההתנתקות, מפקדים הסבירו לחיילים שהם לא ישתתפו בפינוי, ושאל האם הצבא פוטר אותם בגלל המורכבות ואיך יודעים על כך כבר עכשיו. לכתב הוחזרה תשובת פיקוד מרכז: "גדוד הנח"ל החרדי יבצע כל משימה אשר תוטל עליו בצורה מקצועית, רצינית וערכית, וזאת על-פי הערכת המצב והצרכים המבצעיים בצה"ל".
       
נסים דהן (ש"ס):
       
       בתנאי - - -

היו"ר ראובן ריבלין:
       
       חבר הכנסת רשף חן, שאלה נוספת. אחריו - חבר הכנסת טיבי. 
       
רשף חן (שינוי):
       
       שאלה קצרה נוספת, וגם אנצל את העובדה שסגן השר המשיב הוא מהמשרד לביטחון פנים - לאור הפרסומים האחרונים בדבר קריאה לסרבנות, האם בכוונת המשטרה לפתוח - - -
       
משה גפני (יהדות התורה):
       
       - - - תגיד: טעיתי.
       
סגן השר לביטחון פנים יעקב אדרי:
       
       זה בסדר. אני אמרתי שהוא טעה.
       
אופיר פינס-פז (העבודה-מימד):
       
       לכן שואלים.
       
היו"ר ראובן ריבלין:
       
       לפי כל התקנון, ובדקתי אותו היום, אין לחבר הכנסת גפני איזו זכות.
       
משה גפני (יהדות התורה):
       
       אתה צודק. זו סתם הערה.
       
היו"ר ראובן ריבלין:
       
       מילא חבר הכנסת פרוש אמר. חבר הכנסת גפני דווקא?
       
רשף חן (שינוי):
       
       אני גם לא מבין מה חבר הכנסת גפני רוצה. אני שמח לשמוע שהנח"ל החרדי מבצע כל משימה. כך צריך להיות.

משה גפני (יהדות התורה):
       
       תגיד: טעיתי.
       
רשף חן (שינוי):
       
       במה טעיתי? שאלתי שאלה.
       
משה גפני (יהדות התורה):
       
       כל מה שאתה אומר על החרדים - - -
       
היו"ר ראובן ריבלין:
       
       חבר הכנסת גפני, אולי לא הבנת מה שאני אמרתי לך.
       
רשף חן (שינוי):
       
       חבר הכנסת גפני - - -
       
היו"ר ראובן ריבלין:
       
       חבר הכנסת רשף חן, האם יש לך שאלות?
       
רשף חן (שינוי):
       
       כן.
       
היו"ר ראובן ריבלין:
       
       נא לשאול אותן, ולא להתווכח עם חבר הכנסת גפני.
       
רשף חן (שינוי):
       
       אני מודה לאדוני, ומנסה באמת לשאול שאלה. לאחר האירוע הזה החל גל פרסומים מצד גורמים חינוכיים בכירים מאוד שקוראים לחיילים לסרב פקודה. על פניו זוהי עבירה פלילית של המרדה. האם בכוונת המשטרה לפתוח בחקירה פלילית בעניין הזה?
       

היו"ר ראובן ריבלין:
       
       עתה, חבר הכנסת פינס-פז. אדוני ישיב על כל השאלות יחד.
       
אופיר פינס-פז (העבודה-מימד):
       
       אדוני היושב-ראש, אדוני סגן השר, אני יכול להבין מדוע סגן השר לביטחון פנים השיב על השאילתא. זה משום שהממשלה החליטה שהצבא משוחרר משאלת הפינוי והכול עובר למשטרה. אני רואה זאת בחומרה רבה. אני חושב שהדרך לטפל בסרבנות היא לא לפטור את הצבא מחובת הפינוי. זה נראה לי אבסורד. אדוני סגן השר לביטחון פנים, השאלה, שאני שואל, היא: 1. האם יש תיאום בין המשטרה לבין הצבא בכל שאלת הפינוי? 2. האם יש תיאום ופעילות בכל מה שקשור לפעולה נגד הסרבנות - פעולה חינוכית, פעולה הסברתית, פעולה מבצעית, כנגד תופעות של סרבנות גם בצבא וגם במשטרה? האם קיימת תופעת סרבנות גם במשטרת ישראל, והאם שוטרים ביקשו להשתחרר מחובת הפינוי ופנו למפקדיהם בהקשר זה?
       
היו"ר ראובן ריבלין:
       
       זו שאלה טובה. סגן השר, בבקשה.
       
סגן השר לביטחון פנים יעקב אדרי:
       
       חבר הכנסת רשף חן, בנושא הסרבנות שמעתי את כולם בבית הזה, ואני חושב שאנחנו צריכים להצטרף לקריאה החד-משמעית של גינוי הסרבנות מימין ומשמאל. בזה לא צריכות להיות פשרות. אני חושב שהנושא ברור מאוד. צר לי שרבנים מסוימים אמרו מה שאמרו. אני מאוד מקווה שכולנו נתעשת וניקח את הדברים בחזרה, כי אנחנו יודעים את ההתחלה ואנחנו לא יודעים מה הסוף של העניין.
       
       לגבי נושא ההעמדה לדין, הנושא נבדק בכל ההיבטים. מי שמוסמך בעניין הזה זה פרקליטות המדינה ולא אנוכי.
       
       חבר הכנסת אופיר פינס-פז, יש, בהחלט, תיאום בין צה"ל למשטרה. יש דיונים וישיבות. במקרה, אני חלק מהצוות. אנחנו אכן יושבים ומנסים שהתיאום יהיה מקסימלי על מנת שכאשר נגיע לנושא הזה של ההתנתקות, נהיה מוכנים.
       
אופיר פינס-פז (העבודה-מימד):
       
       תהיה סרבנות במשטרה?
       
סגן השר לביטחון פנים יעקב אדרי:
       
       למיטב ידיעתי, לא שמעתי דבר כזה.
       
היו"ר ראובן ריבלין:
       
       שאלת חבר הכנסת פינס-פז היתה, האם יש סרבנות במשטרה.
       
סגן השר לביטחון פנים יעקב אדרי:
       
       עניתי, שלמיטב ידיעתי אני פשוט לא יודע.
       
היו"ר ראובן ריבלין:
       
       תודה רבה. אדוני ימשיך לעמוד על הדוכן, שכן הוא צריך להשיב על שאילתא בעל-פה נוספת, שאילתא מס' 197 מאת חבר הכנסת אחמד טיבי, בנושא: בזיזת כסף ותכשיטים מפלסטינים על-ידי חיילים.
       
197. בזיזת כסף ותכשיטים מפלסטינים על-ידי חיילים
       
אחמד טיבי (חד"ש-תע"ל):
       
       בשבוע שעבר פורסם באתר Ynet, שחיילים גנבו בקביעות כסף ותכשיטים מפלסטינים באזור חברון במהלך חיפושים הנערכים בבתיהם או במעבר במחסומים. מעדויות שהצטברו עולה גם שחיילים במחסום איזנה גבו מתושבים "דמי מעבר". 
       
       רצוני לשאול: 
       
       1. האם התופעה ידועה למשרדך? 
       
       2. אם כן - האם פתח משרדך בחקירה? הכוונה היא למשרד הביטחון או למשרד לביטחון פנים - אני לא יודע. 

3. מה היא מידת התפשטות התופעה בצה"ל?
       
היו"ר ראובן ריבלין:
       
       תודה לחבר הכנסת טיבי. הוא יוכל אחר כך להרחיב. סגן השר ישיב.
       
סגן השר לביטחון פנים יעקב אדרי:
       
       1-3. אדוני היושב-ראש, כנסת נכבדה, האירוע שפורסם בכתבת Ynet בדבר חשד למעשי ביזה וגביית "דמי מעבר" במחסומים באזור חברון לא היה מוכר לצה"ל עד לפרסום. בעקבות הפרסום הורה הפרקליט הצבאי הראשי על פתיחת חקירת מצ"ח לבדיקת הטענות. עם סיום החקירה יועברו ממצאיה לעיון ולחוות דעת הפרקליטות הצבאית. כל מי שירצה גם יוכל לקבל זאת. 
       
       בד בבד, ננקטות פעולות שונות בקרב החיילים על מנת להגביר את רמת המודעות לעניין, כגון השתלמויות מפקדים, מערכי הסברה בפלוגות, ביקורות וכן בקרה שוטפת כבכל משימה צבאית. 
       
       מיותר להגיד שאנחנו מגנים כל תופעה כזאת של גנבה או סחיטת דמי מעבר, או כל כל עבירה שתיעשה.

 היו"ר ראובן ריבלין:
       
       מה פירוש מגנים? פועלים על מנת למצוא את האשמים.
       
סגן השר לביטחון פנים יעקב אדרי:
       
       בהחלט. אמרתי שיש חקירה.
       
היו"ר ראובן ריבלין:
       
       "מגנים" זה במלה יפה.
       
סגן השר לביטחון פנים יעקב אדרי:
       
       לא. המשכתי ברמה הכללית.
       
היו"ר ראובן ריבלין:
       
       שאלה נוספת לחבר הכנסת טיבי. אחריו - חברי הכנסת פרוש ואלסאנע.
       
אחמד טיבי (חד"ש-תע"ל):
       
       אדוני, מהו ההבדל בין גנבה ממלכתית של אדמה, למשל להפקיע או לעקור או לגנוב שתילי זיתים, לבין גנבה במחסומים? למה לכעוס על החיילים בכלל? מדובר בגנבה שהיא המשך של גנבה אחרת.
       
נסים דהן (ש"ס):
       
        אתה לא חייב לענות. סליחה, זו לא שאלה.
       
היו"ר ראובן ריבלין:
       
       לא. עתה, חבר הכנסת פרוש, שאלה נוספת. חבר הכנסת דהאמשה, אני מבקש: לא לקרוא קריאות ביניים בעמידה.
       
אחמד טיבי (חד"ש-תע"ל):
       
       זו שאלה.

נסים דהן (ש"ס):
       
       זו לא שאלה.
       
אחמד טיבי (חד"ש-תע"ל):
       
       הוא רצה לענות.
       
נסים דהן (ש"ס):
       
       יש לך שאלות יותר יפות. סליחה, הוא לא חייב לענות.
       
היו"ר ראובן ריבלין:
       
       חבר הכנסת דהן, אדוני רוצה לנהל את הישיבה היום מהספסלים? מה קרה לכם היום?
       
אחמד טיבי (חד"ש-תע"ל):
       
       הוא כועס.
       
היו"ר ראובן ריבלין:
       
       חבר הכנסת טיבי רשאי לומר מה שהוא רוצה ולהוסיף סימן שאלה. סגן השר לא נולד היום, ותאמין לי שהוא יודע להשיב. חבר הכנסת פרוש, שאלה נוספת.
       
מאיר פרוש (יהדות התורה):
       
       אדוני היושב-ראש, מכובדי סגן השר, לא אשאל מדוע סגן השר לביטחון פנים עונה על נושאים שקשורים לשר הביטחון. אני שואל את סגן השר לביטחון פנים: השבוע היו הפגנות בעכו כתוצאה מחילולי קברים שם.
       
היו"ר ראובן ריבלין:
       
       מה שייך כרגע - - -?
       
מאיר פרוש (יהדות התורה):
       
       אני רוצה להראות - - -
       
היו"ר ראובן ריבלין:
       
       אבל, אדוני, אני נותן - - -
       
מאיר פרוש (יהדות התורה):
       
       אני רוצה שסגן השר יראה איך כמה שוטרים מתנכלים למפגין בצורה איומה, ואינני רוצה לומר מה התמונות האלה מזכירות ולאילו שנים הן מובילות אותנו. אני שואל את סגן השר לביטחון פנים, ועשיתי זאת אתמול כשהייתי אצל מפקד מחוז הצפון והראיתי לו את התמונות, וכולם הזדעזעו. אני רוצה לשאול אותך, כסגן השר לביטחון פנים: מהי האחריות שלהם? ומה אתם תעשו כדי שבעתיד לא תנהגו בדרך הזאת?
       
היו"ר ראובן ריבלין:
       
       תודה רבה. קודם כול, אני רוצה להעיר לחבר הכנסת פרוש, שחבר הכנסת גפני הגיש הצעה לפי סעיף 53 ואישרתי לו. חיכיתי רק ששר התחבורה ייכנס.
       
מאיר פרוש (יהדות התורה):
       
       אם הוא היה מתייעץ אתי - לא הייתי עושה זאת. אבל, הוא לא התייעץ אתי.
       
היו"ר ראובן ריבלין:
       
       מובן שזכותו לשאול את סגן השר. כבוד סגן השר, אם השאלה אינה נובעת מהשאלה הראשית, אתה רשאי לענות וגם רשאי לא לענות.
       
סגן השר לביטחון פנים יעקב אדרי:
       
       של הרב פרוש?
       
היו"ר ראובן ריבלין:
       
       של הרב פרוש.

מאיר פרוש (יהדות התורה):
       
       אם תוכל, תענה.
       
היו"ר ראובן ריבלין:
       
       חבר הכנסת טלב אלסאנע, שאלה נוספת לשאלתו של חבר הכנסת טיבי.
       
מאיר פרוש (יהדות התורה):
       
       - - -
       
היו"ר ראובן ריבלין:
       
       רבותי, סגן השר אדרי לא בא לכנסת מבית-ספר תיכון או מבית-ספר עממי. הוא היה ראש עיר, והוא מנהיג בעצמו. תסמכו עליו. הוא יודע מה הוא עושה.
       
טלב אלסאנע (רע"ם):
       
       אדוני היושב-ראש, חברי הכנסת, כבוד סגן השר, האירועים האלה, שהתפרסמו לאחרונה, אומנם הם התפרסמו לאחרונה, אבל הם לא חדשים. בחברון היתה השתוללות של יחידת מג"ב - היו אוספים פתקים ודורשים מעוברי אורח להוציא פתק, והעונש שנכתב בתוך הפתק אותו אדם היה מקבל אותו. או מכים או יורים. זרקו תושב חברון מתוך רכב נוסע. פלשו לשוק הסיטונאי בחברון. זאת נוסף על ההתעללות במחסומים. 
       
       הבעיה היא שאנחנו שומעים את התשובה השגרתית: "מצ"ח חוקרת". איפה התוצאות של חקירת מצ"ח? ומה אתה מבטיח לנו, לעדכן אותנו, לעדכן את הכנסת, לגבי תוצאות החקירה באירוע שנחשף ב-Ynet? האם הדבר הזה ייעשה? תודה רבה.
       
היו"ר ראובן ריבלין:
       
       תודה רבה לחבר הכנסת אלסאנע. כבוד סגן השר, בבקשה.
       
סגן השר לביטחון פנים יעקב אדרי:
       
       חבר הכנסת פרוש, אני יכול לא לענות לך, אבל מכיוון שהייתי מעורה בעניין הזה השבוע, אני בכל זאת אענה לך. יש כביש שחברת "יפה נוף" מבצעת עבור משרד התחבורה. נתגלו עצמות תוך כדי עבודה, ויש ויכוח קשה מאוד. רוב החוקרים המקצועיים קבעו שאלה עצמות של חיילי הצבא הרומי. מה לעשות שכמה רבנים החליטו אחרת. אני מודיע לך שהיו שם הפגנות, החבר'ה שבאים להפגין לא תמיד עושים את זה בזהירות ועל-פי חוק. אפשר להפגין, אבל כאשר זה גובל באלימות אין למשטרה ברירה אלא להגן על עצמה באמצעים החוקיים שיש לה. 
       
       לגופו של עניין, אני הייתי בקשר עם מפקד המחוז, לרבות השר. עיכבנו את העבודה, ואתה יודע את זה, על מנת למצות את כל התהליך של ההידברות עם החרדים. אני מאוד מקווה שהדבר יצלח בסופו של דבר, ונוכל לעשות את העבודה תוך כדי הבטחה שלא תהיה פגיעה בעצמות. הייתי מעורב בעניין הזה, אני מקווה שיימצא שביל הזהב.
       
היו"ר ראובן ריבלין:
       
       כבוד סגן השר, אנחנו לא יכולים להתעלם מהשאלה שבגינה אתה הוזמנת לכאן, וזה נושא הגזלה של תושבים פלסטינים במעברים. היו שתי שאלות נוספות, גם של חבר הכנסת טלב אלסאנע. אדוני יתייחס אליהן.
       
סגן השר לביטחון פנים יעקב אדרי:

       חבר הכנסת טלב אלסאנע, אני לא יכול לענות לך על נושאים שהיו בעבר, אבל אני יודע דבר אחד מפרסומים - הנושאים נחקרים. אנחנו כמובן שוב מגנים כל נושא של גביית דמי חסות, של פתקאות, של התעללות בכלל. להגיד שצה"ל לא הסיק מסקנות בעניין, זה לא נכון, מקימים היום יחידות מיוחדות מיומנות של צבא סדיר שיהיו במחסומים, לאחר קורסים של שלושה חודשים, על מנת לשים אנשים שמבינים, שיודעים איך לדבר, שיודעים להתייחס לאוכלוסייה אזרחית. זה לא פשוט לשים חייל במחסום, אבל אני מקווה שהמחזור הראשון יוצב כבר בזמן הקרוב, ואולי נראה שיפור נוסף בעניין הזה.
       
       אני גם מתייחס בזהירות לכל התלונות שמוגשות חדשות לבקרים נגד חיילי המחסומים. כל דבר צריך להיבדק, לפעמים אנשים גם מוסיפים כיד הדמיון הטובה עליהם. אבל כל דבר נבדק, ואני חושב שלגבי המסקנות, אם תרצה - - -

טלב אלסאנע (רע"ם):
       
       - - -
       
היו"ר ראובן ריבלין:
       
       חבר הכנסת טלב אלסאנע, אין כאן דיון. 
       
טלב אלסאנע (רע"ם):
       
       אבל - - -
       
היו"ר ראובן ריבלין:
       
       מרגע זה הציבור ישפוט אם הוא ענה נכון או לא נכון, כל אחד על-פי עניינו. אנחנו פה מלבנים את העניין וזה תפקידו של השר. אני מאוד מודה לשר - לסגן השר לביטחון פנים. אני לא מתחרט על זה שאמרתי "השר", הייתי שר, זה לא בושה, זה דווקא טוב. הנה, גם חבר הכנסת אורון יאמר לך שלהיות שר זה טוב.
       
חיים אורון (יחד):
       
       בעיקר ש"שר לשעבר" זה לכל החיים.
       
היו"ר ראובן ריבלין:
       
       כן, מאה אחוז, אבל זה תמיד הוא יוכל להיות.
       
       רבותי חברי הכנסת, שר הבריאות תמיד פה, גם ראיתי אותו בזווית העין. שר הבריאות ישיב על שאילתא בעל-פה מס' 194, של חבר הכנסת אמנון כהן, בנושא: איכות מי השתייה בארץ. בבקשה, אדוני. 
       
נסים דהן (ש"ס):
       
       שאלה נוספת.
       
היו"ר ראובן ריבלין:
       
       חבר הכנסת דהן, שאלה נוספת. איפה חבר הכנסת טאהא? הוא תמיד מצביע מאוחר, והוא לא יודע שיש זריזים ממנו. הוא יושב בין דהאמשה לבין אלסאנע, שקשה מאוד להתחרות אתם. 
       
       
194. איכות מי השתייה בארץ
       
אמנון כהן (ש"ס):
       
       כבוד היושב-ראש, כבוד השר, נוכח הפרסומים בעניין חומר כימי מסוכן שהתגלה במי השתייה ברמת-השרון וסגירת בארות המים שם – רצוני לשאול: 
       
       1. מה הם הפרטים המדויקים לגבי החומר הכימי המסוכן שנמצא ברמת-השרון? 
       
       2. מתי נבדקה איכות המים בכל הערים?
       
       3. האם יש מקומות מסוכנים נוספים?
       
היו"ר ראובן ריבלין:
       
       תודה לחבר הכנסת כהן. בבקשה. אדוני יוכל להרחיב אחר כך. כבוד השר. 
       
שר הבריאות דני נוה:
       
       ראשית, החומר הכימי שבו מדובר נקרא פרכלורט - CIO4. החומר הוא לא חומר מסרטן כשלעצמו, ומציאותו במקרה שמדובר בו, שעלה לאחרונה לתקשורת, ברמת-השרון, נובעת מתהליכי ייצור של התעשייה הצבאית שיש לה מפעל סמוך. כשהחומר נמצא בריכוזים גבוהים מאוד מעל לתקן המקובל, הוא עלול לפגוע בתפקוד בלוטת התריס. אין לנו עדות שזה קרה במקום מסוים בעולם, וגם לא נמצא, כרגע לפחות, איזה קשר סיבתי בין מקרה מהסוג הזה לרמת-השרון. 
       
       לגבי השאלה השנייה - מדי שנה מתבצעות בערך 80,000 בדיקות מיקרוביאליות ועוד אלפי בדיקות כימיות של מים בכל רחבי הארץ. לדוגמה, אם ניקח את העיר שאנחנו יושבים בה - ירושלים, אז בעיר ירושלים מתבצעות מדי יום בדיקות לפחות בעשר נקודות דגימה. כמובן, כשיש מקומות יישוב יותר קטנים, תדירות  הבדיקות יותר נמוכה. אבל יש תוכנית שנתית של בדיקות מים שעובדים לפיה, כשבפועל, מי שמבצע את הבדיקות זה לא אנשי משרד הבריאות ישירות, אלא משרד הבריאות מנחה בדרך כלל את הרשויות המקומיות או את "מקורות" - תלוי באיזה מקור מים מדובר - לבצע את הבדיקות האלה, וזה כמו שאמרתי לפי תוכנית דיגום ארצית. 
       
       לגבי השאלה השלישית, אני לא חושב שאני אחדש כאן משהו אם אומר שבכמה נקודות באקוויפר שלנו, בעיקר במישור החוף, יש נקודות מים מזוהמות. זה לא דבר חדש. זה בהחלט דבר בעייתי, אבל הוא איננו חדש. אני רק רוצה להזכיר - נדמה לי שזה היה לפני שנה או יותר - שהיה מקרה בגבעתיים, נדמה לי, שנאלצו לסגור באר מים אחת או שתיים בגלל מקורות מזהמים. מה שחשוב, אולי, לאזרחים, יותר מכל דבר אחר - מבחינת אספקת מי השתייה, אין מקום בארץ שאנחנו יודעים עליו ברגע זה, שבו האזרחים שותים מים מזוהמים. זאת אומרת: אם היתה בעיה בנקודה זאת או אחרת, אז ניתקו אותו מקור מים ממי השתייה. ולכן, אין כרגע איזו נקודה בארץ שאנחנו יכולים לבוא ולומר שהאזרחים שם צורכים מי שתייה מזוהמים. 
       
היו"ר ראובן ריבלין:
       
       בבקשה. חבר הכנסת כהן, יושב-ראש הוועדה לענייני ביקורת המדינה, ישאל שאלה נוספת ויוכל להרחיב. אחריו יוכלו להרחיב ולשאול חבר הכנסת פינס וחבר הכנסת דהן. 
       
אמנון כהן (ש"ס):
       
       תודה רבה לך, אדוני השר, על תשובתך. אבל, אני רוצה להתמקד דווקא ברמת-השרון. 
       
       מדובר ב-47,000 תושבים, שצרכו מים רק משמונה הבארות האלה, כי כנראה צינורות של "מקורות" אינם  מגיעים לשם. וכיוון  שגילו באחת הבארות מים שהם ממש באיכות לא טובה - מדובר גם בחומר מאוד מסוכן, וגם בחומר שאי-אפשר לסנן אותו, כי זה חומר כימי ולא בקטריאלי - לכן, האזרחים במקום נאלצים כנראה לקנות מים גם לצריכה אחרת, לא רק לשתייה. גם לדברים אחרים. ואדוני ראש העיר של אותו מקום ביקש להיפגש עם כמה שרים מהמשרד לאיכות הסביבה, ממשרד התשתיות, ממשרד הפנים, על מנת לראות את הנושא, לטפל בו באופן מערכתי, לסיים את הנושא הזה ולהתחבר ל"מקורות", והוא נענה בשלילה על-ידי כל משרדי הממשלה האחרים. דווקא משרדך נענה, שיתף פעולה וסייע בכל מה שאפשר. אבל לאור המצב הזה, כיוון שיש סכנה לבריאות הציבור שם והפקרת בריאות הציבור, אולי אדוני השר ייזום הקמת ועדת שרים מיוחדת לשעת חירום, לפתרון הבעיה לאלתר. 

היו"ר ראובן ריבלין:
       
       תודה רבה. שאלה נוספת, חבר הכנסת פינס. 
       
אופיר פינס-פז (העבודה-מימד):
       
       כן, אדוני היושב-ראש. ראשית אני רוצה להודות לחבר הכנסת אמנון כהן, שמצא לנכון להגיש את השאילתא הזאת, שאילתא חשובה ביותר. אתה יודע, לפעמים אני נדהם - - -
       

היו"ר ראובן ריבלין:
       
       אני, דרך אגב, שמח שכיוונו לדעת גדולים, כלומר לדעת שאישרנו את השאילתא הזאת כשאילתא חשובה. כי הוגשו לנו 29 שאילתות השבוע, והיא נבחרה כאחת מהשאילתות - יחד עם חבר הכנסת דהן, כמובן. 
       
אופיר פינס-פז (העבודה-מימד):
       
       אני חושב ששיקול הדעת של היושב-ראש מוכיח את עצמו פעם אחר פעם. 
       
היו"ר ראובן ריבלין:
       
       לא, זה מוכיח. אבל כאשר אנחנו מכוונים לדעת גדולים, אדרבה ואדרבה. 
       
אופיר פינס-פז (העבודה-מימד):
       
       ובכן, אדוני השר, ראשית, הדבר שהכי קומם אותי השבוע זה באמת שבא לכאן ראש עיריית רמת-השרון ואמר: אין עם מי לדבר. הוא פנה לשרים בכתב, בעל-פה, לא קיבל תשובות - הוא באמת לא דיבר על שר הבריאות. הוא דיבר על שר הפנים, והוא דיבר על שר התשתיות הלאומיות, ו"מקורות" הרי גם פועלת בהנחייתו. הוא חשב שצריך לסגור את הבארות כליל ולהתחבר מייד ל"מקורות", אל המוביל הארצי. 
       
       אני לא נכנס לסוגיה הזאת, אבל אני חושב שלא יכול להיות מצב שנבחר ציבור שצריך לתת דין-וחשבון לתושביו, תושבי העיר שלו, שהוא המנהיג שלהם, למעלה משבוע ימים אין לו תשובה, הוא מכתת את רגליו לכאן - אני חושב שהממשלה צריכה להיות הרבה יותר קואופרטיבית, לעבוד בתיאום, והשאלה שאני רוצה לשאול אותך היא, האם אפשר להבטיח את זה שדבר מהסוג הזה ייבלם בעודו באבו, לא כשרמת הזיהום היא כזאת שהמים אסורים לשתייה, אלא לראות כשהעניין הזה הולך ומתגבש ולעצור אותו לפני שהוא יוצר פניקה ציבורית. 
       
היו"ר ראובן ריבלין:
       
       תודה לחבר הכנסת פינס. חבר הכנסת דהן. חבר הכנסת דהאמשה, אם אדוני היה מצביע לפני שהכרזתי על חבר הכנסת דהן, הייתי מעדיף אותו כי הוא חבר סיעתו של השואל. אבל ברגע שהכרזתי - זכותו של חבר הכנסת דהן, בבקשה. 
       
נסים דהן (ש"ס):
       
       אדוני היושב-ראש, תודה רבה על שנתת לי את ההזדמנות להביע את הערכתי למשרד הבריאות ולשר העומד בראשו על הטיפול המסור בעניין מי השתייה ברמת-השרון והסביבה. 
       
       אני רוצה לשאול את השר - שאר משרדי הממשלה הנוגעים בדבר לצערי הרב לא עשו כלום. לא רק שלא עשו כלום, הם לא הסכימו להיפגש עם הנוגעים בדבר, מכתבים שנכתבו אליהם לא נענו. אי-אפשר שאוכלוסייה שלמה תקבל סיוע רק מהמשרד שבעצם מפקח, ואלה שצריכים לתת את הפתרון המעשי, כמו התקנת קווים חדשים – זה משרד הפנים, כמו ביצוע ומעקב על-ידי המשרד לאיכות הסביבה, כמו משרד התשתיות – אף אחד מהם לא עושה שום דבר. האם השר יהיה מוכן לבוא בדברים עם השרים, כדי להביא את הבעיה לידי פתרון גמור בשיתוף פעולה?

היו"ר ראובן ריבלין:
       
       אדוני השר ישיב על שלוש ההערות.
       
שר הבריאות דני נוה:
       
       ראשית, לגבי רמת-השרון - חבר הכנסת כהן, גם אני מברך אותך על העלאת הנושא החשוב הזה – לא מדובר בשמונה בארות, אלא בחמש בארות. אחת מהן נסגרה מפני שאותו חומר כימי, הפרכלורט, נמצא בשיעורים גבוהים בהרבה מעל התקן. נשארו ארבע בארות, ובהן רמת הפרכלורט גבוהה, אבל לא נמצאה גבוהה מרמת התקן הבין-לאומי המקובל, ולכן ארבע הבארות האלה לא נסגרו. אבל אנחנו בוודאי היינו מעדיפים שתושבי רמת-השרון לא יישתו בסופו של התהליך גם את המים האלה, וישתו מים טובים יותר. 
       
       לגופו של עניין, איך עושים את זה? רמת-השרון, באופן מסורתי – ויש עוד כמה רשויות כאלה ברחבי הארץ - לא מחוברת ל"מקורות", והפתרון לטווח רחוק, מבחינת צורכי השתייה של רמת-השרון, הוא שרמת-השרון תתחבר ל"מקורות". אבל זה תהליך שלוקח זמן - גם כשיועמדו המקורות התקציביים של זה, לדעתי כיוון  שצריך לעבור בשטחים, ועניינים של תכנון ובנייה וכן הלאה - שנה. פתרון ביניים אפשרי נוסף הוא שירכשו או ישיגו, לפחות לתקופה זמנית, איזה מתקן להתפלת מים. זה גם דבר שייקח כמה חודשים, ואנחנו בוודאי גם הקצבנו לעיריית רמת-השרון כמה חודשים כדי להשיג את אותו פתרון.
       
       אני שמח לומר, שאנחנו במשרד הבריאות לקחנו את הנושא הזה ברצינות רבה מאוד, הגלל הדאגה לבריאות התושבים שם ולאיכות מי השתייה שלהם. מנכ"ל משרדי, פרופסור אבי ישראלי, הקדיש לזה, לדעתי, יותר שעות מאשר לכל  נושא אחר שמשרד הבריאות עוסק בו, ולא חסרים נושאים שאנחנו צריכים לעסוק בהם מדי יום. ממש השקעה של זמן ומחשבה, בוודאי גם פגישה עם ראש העיר. 
       
       אני מסכים לדבר אחד שנאמר גם על-ידך וגם על-ידי חברי הכנסת הנוספים, חבר הכנסת פינס וחבר הכנסת דהן. הפתרון מצוי בעבודה בין-משרדית. כמשרד הבריאות, אנחנו יכולים להתריע, לחשוף ולומר מה צריך לעשות. הפתרון בפועל לא מצוי אצלנו, הוא מצוי במשרדי ממשלה אחרים, שצריכים להיות מעורבים בעניין הזה. אנחנו בהחלט דוחפים לכיוון הזה גם את משרדי הממשלה הנוספים, לרבות דיון בין-משרדי, שאני מקווה שיתקיים בימים הקרובים, כדי שכל משרדי הממשלה שנוגעים בדבר ייגשו לנושא הזה ויימצא פתרון מהיר ככל האפשר לצורכי השתייה של תושבי רמת-השרון על-ידי העירייה, ראש העיר, שפועל פה נכון ובצורה אחראית, ובשיתוף ובסיוע של כל יתר משרדי הממשלה הנוגעים בדבר. 
       
       אני מצדי בוודאי אעשה כל מה שאני יכול, יחד עם פרופסור ישראלי, מנכ"ל המשרד, ואנשי משרדי, כדי לגרום גם למשרדי הממשלה האחרים להתעורר לטובת העניין הזה ולעשות את מה שנדרש.
       
אמנון כהן (ש"ס):
       
       - - - ועדת שרים, מי יטפל בזה?
       
שר הבריאות דני נוה:
       
       אם יצטרכו ועדת שרים, אני מוכן להקים ועדת שרים. אני לא בטוח שצריך ועדת שרים, צריך צוות משותף של כל משרדי הממשלה הנוגעים בדבר, של אנשי המקצוע, אנשי הביצוע. הבעיה מוכרת, הבעיה ידועה, צריך צוות ביצוע מקצועי של אנשים מכל המשרדים הנוגעים בדבר, שייגשו לעבודה, ואני מקווה שזה מה שיהיה.
       
אמנון כהן (ש"ס):
       
       זה לא באחריותכם.
       
שר הבריאות דני נוה:
       
       זה לא באחריותנו, אבל זה בהחלט דבר שאנחנו יוזמים ודוחפים.
       
היו"ר ראובן ריבלין:
       
       תודה. לחברי הכנסת פינס ודהן אדוני רוצה לומר דבר?
       
שר הבריאות דני נוה:
       
       מה שהשבתי פה מתייחס גם לשאלה הזאת, פרט לנקודה אחת שהעלה חבר הכנסת פינס - שיצא לרגע, אולי הוא חשב שהתשובה הסתיימה. כמו שאמרתי, בדיקות מדגמיות של המשרד נעשות כל הזמן, וברגע שנחשף משהו אנחנו לא מחכים. אם רוצים לקיים דיון על איכות מי השתייה בארץ, זה דיון אחר ונפרד, שצריך לקיים אותו, ואני גם יודע שהתקיימו כמה דיונים כאן בפורומים אחרים של הכנסת. אנחנו בהחלט צריכים להיות מוטרדים מזיהום מי השתייה שלנו ומקורות מי התהום במדינת ישראל.
       
היו"ר ראובן ריבלין:
       
       אני מאוד מודה לשר הבריאות, אשר פוקד את הדוכן הזה כל שבוע ביום רביעי על מנת להשיב על שאלות שמטרידות את הציבור וחברי הכנסת מעלים אותן. אני מאוד מודה לשר, כי הוא תמיד בא מוכן, תמיד בזמן, ותמיד תשובותיו ענייניות.
       
אילנה כהן (עם אחד):
       
       הוא גם בסדר גמור.
       
היו"ר ראובן ריבלין:
       
       אם חברת הכנסת אילנה כהן אומרת ששר הבריאות הוא בסדר, זה כמעט כמו 120 חברי כנסת שהעידו. אני מאוד מודה לשר, תודה רבה. 
       
       כבוד שרת החינוך, התרבות והספורט תעלה לדוכן ותשיב על שאילתא בעל-פה של חבר הכנסת מוחמד ברכה, סגן יושב-ראש הכנסת, בנושא: בניית בית-ספר חדש בכפר תראבין בנגב. בבקשה.
       
196. בניית בית-ספר חדש בכפר תראבין בנגב
       
מוחמד ברכה (חד"ש-תע"ל):
       
       אדוני היושב-ראש, גברתי השרה, רבותי חברי הכנסת, יותר מ-200 תלמידים מהכפר הבדואי הלא-מוכר תראבין אינם לומדים בגלל עיכוב בבניית בית-ספר יסודי חדש בכפר. 
       
       רצוני לשאול:
       
       1. האם הוקצו כל התקציבים הדרושים לבניית בית-הספר?
       
       2. אם כן – מדוע מתעכבת הבנייה?
       
       3. האם יבוצעו עבודות בטיחותיות בבית-הספר הישן, ואם לא – מדוע? תודה רבה.
       
היו"ר ראובן ריבלין:
       
       תודה רבה, אחר כך אדוני יוכל להרחיב, כמו גם חברי הכנסת אלסאנע ודהאמשה, שרק הם הצביעו.
       
שרת החינוך, התרבות והספורט לימור לבנת:
       
       1. משרד החינוך העביר למועצה האזורית הרשאה תקציבית לבניית בית-ספר יסודי חדש בהיקף של 1,520 מטר רבוע ובעלות של למעלה מ-5.5 מיליוני שקלים. 
       
       2. בניית המבנה החדש של בית-הספר נעשית באופן מואץ על-ידי החברה למשק וכלכלה של המרכז לשלטון מקומי, ונכון להיום הושלמה הקומה הראשונה במבנה החדש. אני מוסיפה בעל-פה: מדובר בכך שהמבנה כולו יושלם עד חודש ינואר – אולי אני טועה וזה פברואר – הקרוב, היינו 2005. העיכוב שהיה במתן האישור לחתימת החוזה לבנייה מקורו בהעדר מזומנים בתקציבי הפיתוח, מצב שהוא נחלת כלל הרשויות המקומיות. כלומר הוא נחלתנו, וגם בהעברה הכספית שלנו לכלל הרשויות המקומיות זה אותו דבר. 
       
       3. מתוך דאגה לבטיחות התלמידים, וגם לאור ההנחיות של המשרד לאיכות הסביבה, ועל מנת לאפשר את קיום הלימודים, הקציתי תקציב מיוחד – כמה שיידרש, וזה בין 70,000 ל-100,000 שקלים - להחלפת גג האזבסט במבנה הישן, שבו לומדים כרגע, מה שהיווה מכשול אחרון, לפי טענת ההורים, לקיום הלימודים בבית-הספר. זה לא נכון ששובתים; שבתו, זה נכון. רוב התלמידים כבר חזרו ללימודים, ואני בטוחה שעם השלמת העבודות הבטיחותיות להחלפת גג האזבסט יחזרו גם יתר התלמידים, אף שאני חושבת שלא צריך להמתין וכולם צריכים לחזור ללימודים. 
       
       אוסיף, ברשות היושב-ראש, שבשבוע שעבר נפגשתי, יחד עם מנהלת המחוז במשרד החינוך – המנכ"לית לא היתה בארץ - עם ראשי הוועד של שבט תראבין. ישבנו יחד, ליבנו את הדברים, אני חושבת שהגענו לכל הפתרונות הדרושים. בית-הספר החדש נבנה, הם גם אמרו שהם לא ירצו להעביר באמצע שנת הלימודים את התלמידים לבית-הספר החדש, אף שהצענו להם. בשנת הלימודים הבאה זה ודאי ייעשה.
       
היו"ר ראובן ריבלין:
       
       אני מודה לשרה על תשובתה המפורטת. אם לחבר הכנסת ברכה יש שאלה נוספת, בבקשה. חברי הכנסת דהאמשה ואלסאנע, אתם צריכים לבחור אחד מכם, כי חבר הכנסת מג'אדלה לפני שהכרזתי גם כן הצביע. אז תחליטו מי מביניכם. חבר הכנסת ברכה.
       
מוחמד ברכה (חד"ש-תע"ל):
       
       אדוני היושב-ראש, גברתי השרה, אני רוצה לברך על הדברים שאמרת, ואני יודע שהם מתבצעים אכן בשטח. בין המועד של הצגת השאילתא לבין התשובה עליה חלו כל ההתפתחויות החיוביות האלה, ואני מברך על כך. אני חושב שהתשובה קולעת למטרה גם בנקודה השלישית, שהיא הבטיחותית, והיא מדאיגה ביותר. אני מאוד מקווה שהשלמת בית-הספר תהיה בקרוב מאוד. 
       
       הבוקר, אגב, היה דיון בוועדת החינוך והתרבות על תקציב משרד החינוך והתרבות, והופיעה שם המנכ"לית. התמונה שהתחוורה לעינינו מאוד עגומה, במיוחד במה שנוגע לנגב. יש מחסור של קרוב ל-1,500 כיתות לימוד במגזר הערבי. הייתי רוצה לשמוע, וגם שהכנסת תשמע, איך המשרד יתמודד עם הבעיה הזאת. יש דברים שאפשר למצוא בהם כל מיני פשרות: גירים, כיסאות, אבל קורת-גג זה כבר יותר מדי. איך המשרד  יתמודד עם המחסור הכללי בכיתות לימוד במגזר הערבי?
       
היו"ר ראובן ריבלין:
       
       תודה רבה. בבקשה, חבר הכנסת טלב אלסאנע, שאלה נוספת. גברתי תענה על כל השאלות יחד.
       
טלב אלסאנע (רע"ם):
       
       אדוני היושב-ראש, חברי הכנסת, כבוד השרה, במקרה הזה אני מודע למעורבות של השרה מהשבוע שעבר. אני מברך על כך שהשרה אכן התערבה בנושא. קיבלתי דיווח שההתערבות הזאת הביאה לפתרון הבעיה. 
       
       השאלה שלי היא, מדוע למשל בתקציב שנת 2004, כמעט 50% מהמבנים היבילים שמשרד החינוך בנה בכל מדינת ישראל - - -
       
שרת החינוך, התרבות והספורט לימור לבנת:
       
       לא בנה, אתה אומר הציב. 
       
טלב אלסאנע (רע"ם):
       
       תקצב, ויכול להיות שנבנו. 
       
שרת החינוך, התרבות והספורט לימור לבנת:
       
       לא, מבנים יבילים לא נבנים. 
       
טלב אלסאנע (רע"ם):
       
       נכון, מוצבים. הכוונה היא אחת, הביטוי הוא שונה. התוצאה היא שכל התופעות של המבנים היבילים על כל השלכותיהם והאיכות שלהם גורמות לבעיה קשה במגזר הבדואי. מדוע זה כך? יש 15 בתי-ספר שכמעט כולם במבנים יבילים. עכשיו יש שבעה יישובים שממשלת ישראל הכירה בהם. מדוע משרד החינוך לא מבטל את המדיניות של הצבת מבנים יבילים ומאמץ במקומה מדיניות של בניית מבנים קבועים ביישובי המגזר הבדואי בנגב?
       
היו"ר ראובן ריבלין:
       
       תודה רבה. חבר הכנסת דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, גברתי השרה, חברי חברי הכנסת, הבעיות של בתי-הספר, במיוחד במגזר הבדואי, ידועות. אנחנו קיימנו ישיבות רבות בוועדת החינוך והתרבות וגם סיורים בשטח. חלק גדול מהתלמידים איננו יכול ואין לו אמצעים להגיע לבית-הספר בדרכים סבירות ובזמן המתאים. האם נקט משרד החינוך את כל הצעדים הראויים, והאם מגיעים עכשיו כל התלמידים בנגב לבתי-הספר בזמן סביר? תודה. 
       
היו"ר ראובן ריבלין:
       
       תודה. כבוד שרת החינוך, התרבות והספורט. 
       
שרת החינוך, התרבות והספורט לימור לבנת:
       
       אני אענה לחברי הכנסת ברכה ואלסאנע. השאלה השלישית אינה נוגעת לשאילתא. אם אתה רוצה, תגיש שאילתא נפרדת ואני אתייחס לדברים. 
       
       מכל מקום, לדברי חבר הכנסת ברכה, אכן המבנה יהיה מוכן בעוד מועד. לגבי הדברים האחרונים שאתה אמרת, לרבות הדברים שאמר חבר הכנסת אלסאנע, אתם יודעים היטב, אני יודעת – וזה בוודאי נאמר היום גם בוועדת החינוך והתרבות של הכנסת וגם בישיבות קודמות, לרבות אלה שבהן אני השתתפתי ולא רק המנכ"לית – שלמעלה מ-50% ממספר הכיתות שנבנו בשנת 2004 על-ידי משרד החינוך נבנו במגזר הערבי, וזאת כאשר שיעור המגזר הערבי באוכלוסייה הוא פחות מ-20%, או כ-20%. לכן הפרופורציה שבה נבנו השנה כיתות במגזר גדולה בהרבה מהפרופורציה באוכלוסייה, וזאת משום שבמגזר אכן חסרות כיתות ויש פער גדול בין הבנייה שנעשתה עד היום - - -
       
מוחמד ברכה (חד"ש-תע"ל):
       
       פחות מהאחוז החסר - - -
       
היו"ר ראובן ריבלין:
       
       אפליה מתקנת צריכה להתחיל באיזה זמן. 
       
שרת החינוך, התרבות והספורט לימור לבנת:
       
       בוודאי, יש אפליה מתקנת, ואני חושבת שחברי הכנסת יודעים את זה.
       
היו"ר ראובן ריבלין:
       
       צריך לברך על זה. 
       
שרת החינוך, התרבות והספורט לימור לבנת:
       
       אגב, לא היתה קודם לכן. אני מרשה לעצמי לומר, שלפני תקופת כהונתי כשרת החינוך, גם בתקופת כהונתם של שרי חינוך ממפלגות אחרות, לרבות ממרצ, לא נעשה שינוי כל כך משמעותי בהקצאת המשאבים לבינוי כיתות - ואני מדברת כרגע על זה, אבל גם לנושאים אחרים, אף שאני לא נכנסת לזה כרגע – למגזר הערבי, ולכן, חבר הכנסת טלב אלסאנע, אם זיכרוני אינו מטעה אותי, ואני עוד זוכרת משהו, רק לפני כארבעה חודשים - - -
       
מוחמד ברכה (חד"ש-תע"ל):
       
       אני מציע - - -
       
היו"ר ראובן ריבלין:
       
       בסדר גמור, אדוני הרי יוכל לדבר בהזדמנות אחרת. 
       
שרת החינוך, התרבות והספורט לימור לבנת:
       
       חבר הכנסת אלסאנע, אם אני זוכרת נכון, לפני כארבעה חודשים חנכנו בית-ספר מפואר ברהט. היה שם גם ראש הממשלה בזמן חנוכת בית-הספר. אם אני זוכרת נכון, חבר הכנסת אלסאנע עצמו עלה לבמה ושיבח ובירך. אז אני לא מבינה את השאלה שלך, ואני חושבת שבעניין הזה אני אסתפק בכך, כי אני לא רוצה להביך אותך על הברכות שאתה בירכת אז את הממשלה ברהט. פשוט מתוך דאגה לך, חבר הכנסת אלסאנע, אני ממש לא מרגישה נוח ואני לא רוצה לקלקל לך, אז אני בזה אסתפק. 
       
היו"ר ראובן ריבלין:
       
       קודם כול צריך לברך על עצם - - -
       
קריאה:
       
       - - -

       
הצעה לסדר
       
היו"ר ראובן ריבלין:
       
       כבוד שרת החינוך, אני רוצה את תשומת לבך לדבר שאני הולך להעלות מחוץ לסדר-היום. השבוע הלך לעולמו בדמי ימיו איש שלא הכרתי אותו אישית, אבל מכל שיר שלו, כל פעם שראיתי אותו שר, גם כששמעתי וגם כשראיתי את הקולות, הרגשתי אליו הרגשה מאוד אישית, וזה עוזי חיטמן, זיכרונו לברכה. 
       
       חברת הכנסת רוחמה אברהם ביקשה לומר כמה מלים לזכרו, ואני חושב שבהחלט נעשה טוב אם ייאמרו הדברים. 
       
רוחמה אברהם (הליכוד):
       
       אדוני היושב-ראש, גברתי השרה, רבותי השרים, חברי חברי הכנסת, ביום שבת איבדנו את אחד המלחינים, התמלילנים והמבצעים החשובים ביותר בישראל, עוזי חיטמן. 
       
       עוזי, מי ידע שכך יהיה, שאתה הפרח מארץ הצבר, שהסתכלת לכולם בגובה העיניים, שנולדת לשלום בארץ הזאת, היית בסך הכול אורח כאן בעולם הזה. כך כתבת, "אני בסך הכול אורח". 
       
       "בעל כורחי נולדתי, בעל כורחי אמות,/ אל תלכי ממני./ אף פעם לא למדתי לקחת בקלות,/ אל תלכי ממני./ על פנייך, ילדתי, אני רואה את השנים,/ עוברות, חולפות./ ואני עוד לא הספקתי כלום פה לעשות – / אפילו, לא התחלתי לנסות.// כי אני בסך הכול אורח, בעולם הזה./ כן, אני בסך הכול אורח./ אתמול אני נולדתי, מחר אני הולך,/ כי אני בסך הכול אורח.// מעפר הגעתי ולעפר אשוב,/ אל תלכי ממני./ אולי אני הייתי כבר,/ אולי אהיה פה שוב,/ אולי אני אינני./ בעינייך, ילדתי – אני קורא את המלים,/ אומרות – שורות,/ ואני עוד לא הספקתי כלום פה לחרוז,/ והנה - כבר התחלתי לארוז./ כי אני בסך הכול אורח בעולם הזה." 
       
       עוזי, תודה על כל מה שנתת. יהי זכרך ברוך. 
       
היו"ר ראובן ריבלין:
       
       תודה רבה. רבותי, באמת עשינו את זה לפנים משורת הדין. הוא היה איש טוב, שדיבר ללבם של כולם. חרגנו ממנהגנו. אין כאן תקדים. אנחנו משתתפים באבלה של המשפחה. לא הכרתי אותו אישית, ואתם לא הכרתם אותו אישית. הוא היה פשוט איש טוב, אמן דגול וזמר נפלא. תודה רבה. 
       
       נזכיר גם שהשבוע הלך לעולמו באסם זועמוט, שגם הוא היה מעורב בחיי החברה בישראל והביא רבות לשיתוף פעולה, למרות השוני בין הציבור היהודי לערבי בישראל. הוא היה בהחלט איזו בבואה של המחלוקת הקיימת והיכולת למצוא פתרונות, כמו גם המחלוקות אשר כנראה תלווינה אותנו עוד שנים רבות. תודה רבה. 

       חברי הכנסת, אנחנו עוברים לסדר-היום: הצעה לסדר לפי סעיף 53, של חבר הכנסת גפני, שרציתי לעכב אותה עד אשר יגיע שר התחבורה. אבל הואיל והוא עדיין לא הגיע, זו זכותך המלאה, בבקשה. 
       
משה גפני (יהדות התורה):
       
       אדוני היושב-ראש, אני מודה לך. הנושא שאני מבקש להעלות על סדר-היום הוא חפירת בית-הקברות בעכו. הנושא הזה עורר סערת רוחות רבה מאוד, מכיוון שמדובר בבית-קברות שלם, שעקב עבודות פיתוח הורסים אותו, בטענה שהוא איננו יהודי. אני לא יודע אם זו מדיניות הממשלה. אני סבור שמדובר בבית-קברות יהודי, אבל זה לא משנה מבחינתי. 
       
       אדוני היושב-ראש, אמש ראש הממשלה ושר התחבורה נתנו הוראה לעכב את העבודות - - -
       
היו"ר ראובן ריבלין:
       
       חבר הכנסת גפני, זו הצעה לפי סעיף 53, זה לא נאום, אדוני יעלה את הבעיה. 
       
משה גפני (יהדות התורה):
       
       אני מסיים. במשך כחמש שנים נעשו עבודות פיתוח במדינת ישראל, לא פגעו בקברים, היתה הידברות והגיעו לסיכומים והיה שקט, ופה משום מה היתה אטימות-לב. הנה הראיה, שכשיש התערבות של ראש הממשלה ושל שר התחבורה, עכשיו מדברים על הידברות. אדוני היושב-ראש, למה היה צריך להגיע למהומות האלה? מה, אנחנו לא מדינה מתורבתת? אי-אפשר להגיע לפתרון?
       
       אני קורא לכל הגורמים הנוגעים בדבר להגיע להידברות, לפתור את הבעיה, לא לפגוע בקברים, וזה בכלל לא רלוונטי אם הם של יהודים או לא, מה גם שאני אומר לך שמדובר בבית-קברות יהודי. 
       
היו"ר ראובן ריבלין:
       
       תודה רבה, חבר הכנסת גפני. אם העניין לא יקבל תנופה של הידברות, בשבוע הבא הוא יועלה על סדר-היום. תודה רבה. נא להגיש הצעה. 
       
       
הודעת יושב-ראש הכנסת
       
היו"ר ראובן ריבלין:
       
       רבותי חברי הכנסת, אני מבקש להביא לידיעתכם הודעה שנתקבלה אצלי מטעם מזכיר הממשלה: "לכבוד יושב-ראש הכנסת, נכבדי, אני מתכבד להודיע, כי השרה לאיכות הסביבה יהודית נאות הגישה לראש הממשלה כתב התפטרות מן הממשלה. ההתפטרות נכנסה לתוקפה היום, 19 באוקטובר 2004. על-פי סעיף 9(א)(6) ו-9(ב) לחוק הממשלה, יש להביא פעולה זו לידיעת הכנסת". 
       
       אנחנו מאחלים לחברת הכנסת והשרה לשעבר יהודית נאות רפואה שלמה ומקווים שהיא תחזור להיות אתנו במהרה בימינו אמן. 
       

הצעת חוק מינהל מקרקעי ישראל (תיקון - 
איסור הפליה בהחלטות המועצה), התשס"ד-2004
[הצעת חוק פ/2044; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, אנחנו עוברים להמשך סדר-היום. חבר הכנסת ואסל טאהא, הצעת חוק פרטית, הצעת חוק מינהל מקרקעי ישראל (תיקון - איסור הפליה בהחלטות המועצה) - יעלה אדוני ויציג את הצעת החוק שלו. עומדות לרשות אדוני עשר דקות תמימות על מנת לנמק את ההצעה. ישיב סגן שר התעשייה והמסחר, חבר הכנסת מיכאל רצון. 
       
ואסל טאהא (בל"ד):
       
       אדוני היושב-ראש, חברי הכנסת, בשבוע שעבר נשמעו קולות זעקה במליאת הכנסת מצד סיעות שונות, זעקות מסיעת יחד, מרצ, זעקות מכיוון סיעות שינוי והעבודה וכמובן מצדנו, הסיעות הערביות, על הצעת החוק של חבר הכנסת צבי הנדל, שעברה בנשיאות הכנסת. מהות ההצעה שלו היתה אישור חוקי להפליית הערבים בישראל, כך שתותר הקמת יישובים ליהודים בלבד. היום, חברי הכנסת, אני נותן לכל הזועקים הזדמנות להרים את הכפפה ולהוכיח כי דבריהם אינם רק מס שפתיים. הצעת החוק שאני  מביא היום - ואגב, זאת לא הפעם הראשונה שאנחנו מציעים הצעה כזאת - באה לתקן את המעוות במדיניות ההפליה הרשמית של מדינת ישראל כלפי האזרחים הערבים. 
       
       הצעת החוק באה לא רק משום ההתפתחות האחרונה בכרמיאל או בקציר, אלא משום ש-56 שנה מתקיימת הפליה ממסדית כלפי הציבור הערבי בישראל בנושא הקצאת הקרקעות לבנייה ולמגורים. הדבר המצער הוא, שגם כאשר חלה התקדמות בזירה המשפטית על-ידי עתירות, לא בגלל טוב לבה או התחשבותה של המדינה או הממשלה, אלא משום דבקות בערך השוויון, באות הממשלה והכנסת וברגל ויד גסה משנות את פסקי-הדין של בית-המשפט העליון ולא מכבדות אותם. לדוגמה, מה שקרה בכרמיאל, בשכונת מכוש, מה שקרה בקציר בפסיקת קעדאן. בכרמיאל הנחה מינהל מקרקעי ישראל להקפיא את המכרז משום ששש משפחות ערביות זכו, וראש העיר שם נתן יד להקפאה הזאת. 
       
       משטר הקרקעות והתכנון בישראל, אדוני היושב-ראש, מפלה בצורה עקבית את הערבים. משטר זה הוא הגורם לכרסום המתמשך גם בימינו בעתודות הקרקע הערביות. המצב היום חמור מאוד בכל הקשור להקצאת קרקעות, ובמקום הקצאה שווה והוגנת אנו מקבלים שיטות שונות לייהוד הקרקעות, המופעלות על-ידי מינהל מקרקעי ישראל, ובמקרה הטוב, מדיניות של החלפת קרקעות. 
       
       ביישובים ערביים רבים, אדוני היושב-ראש, מתגוררות משפחות שברשותן נותרה רק קרקע חקלאית אך הן זקוקות לחלקות קרקע באזורי מגורים כדי לספק צורכי דיור בסיסיים. מה עוד שמשרד הפנים מעכב אישור של הרבה תוכניות מיתאר והרחבות במגזר הערבי. אתם יכולים לבדוק כמה תוכניות מעוכבות מסיבות לא ידועות במשרד הפנים, כמה תוכניות מפורטות מוכשלות, אם בוועדות מקומיות, אם בוועדות מחוזיות אם בוועדות ארציות, ולא מאפשרים לדיירים ולמשפחות שזקוקות לבנייה לסדר את חייהם ולבנות בית-מגורים. רק בשבוע שלפני זה, בוועדה הארצית לתכנון ובנייה, הכשילו תוכנית מפורטת של כמעט יישוב שלם בשם דאר אל-חאנון, והיום יש איום רציני מאוד להרוס ולפנות את הבתים האלה. יישוב שלם. 
       
       במצב הזה נוהג מינהל מקרקעי ישראל להחליף קרקעות שברשותו הנמצאות בתוך אזור המגורים של היישוב בקרקע חקלאית הנמצאת מחוצה לו. שער החליפין, אדוני היושב-ראש, עולה בהתמדה ותנאי ההחלפה הולכים ונעשים קשים מנקודת מבטו של האזרח הערבי. כיום הוא עומד על 1 ל-20 דונם, כלומר, משפחות ללא קרקע למגורים מעבירות למדינה בממוצע כ-16 דונם של קרקעות חקלאיות בתמורה לדונם או לחלקה. זאת הפקעה, אומנם אטית וממולחת, אך גם זאת הפקעה. 
       
       אדוני היושב-ראש, חברי הכנסת, שינוי שיטת חלוקת האדמות מהגרלות למכרזים, שבהם כל המרבה במחיר זוכה, פלוס העובדה שנותנים פריווילגיות ליוצאי צבא ולמשרתים בו, גורמים לכך שמראש חלק נכבד מהתושבים הזקוקים נואשות לקרקע לא ניגשים למכרזים. ומי הם בעלי הפריווילגיות חוץ ממשרתי הצבא? העשירים. מי שיש לו כסף, זוכה בחלקה לבנייה. מי שאין לו כסף, לא זוכה, ונשאר מחוסר דיור ובמצוקה קשה. 
       
       ברצוני, אדוני היושב-ראש, לזעוק על חוסר יכולתנו לשנות את המצב משום הדרתנו ממוקדי ההחלטות. יש ייצוג דל ביותר של ערבים במוסדות התכנון והקרקע. עד היום השפעתנו היא אפסית בכל הקשור לתהליכים המשפיעים על קביעת דפוסי חיינו, זכויותינו, רווחתנו הכלכלית ומעמדנו העתידי. 
       
       אדוני היושב-ראש, הבעיה העקרונית היא אדמות לאום, ואנחנו לא משתייכים ללאום, רק אדמותינו. רק האדמה שלנו שייכת ללאום, אבל אנחנו לא. על האדמה שמו כאילו סרט כחול-לבן - זאת אדמת לאום. מי שעליה לא שייך והיא כן שייכת. 
       
       לא זו בלבד שהקרקע המופקעת הפכה להיות אדמת מדינה, אלא היא עברה להיות אדמתו של העם היהודי בצורה בלעדית. היא מופקעת מערבים ומייד שייכת רק ליהודים. אפילו עולה חדש שבא מארצות-הברית או מרוסיה או מכל מדינה אחרת, מייד זכותו לגור על החלקה הזאת, אבל הערבי שהוא בעליה, אסור לו לגור עליה, אסור לו אפילו לזכות ואסור לו ליטול חלק מהאדמה שהפקיעה ממנו המדינה ולבנות עליה בית- מגורים. 
       
       אדוני היושב-ראש, אין לראות או להציג את הפקעת הקרקעות הערביות בישראל כמקרה של הלאמה רגילה. זאת לא הלאמה רגילה כפי שהיא התרחשה במדינות טוטליטריות-קומוניסטיות. שם, אפילו אחרי שינוי המשטר, יש אפשרות להחזיר אדמות ואת הנכסים שהפקיעו; יש אפשרות להחזיר. כאן, לפי החוקים, לפי מה שמתרחש במדינה, זה בלתי אפשרי. אדמותינו נעלמו בלי חזור, והוקמה משטרת קרקעות בשם "הסיירת הירוקה", השומרת על קרקעות המדינה מפני שימוש על-ידי ערבים. 

       אף  שבג"ץ, בפסיקת קעדאן, התייחס לצורך באכיפת עקרון השוויון לגבי זכויות המגורים של אזרחים כיחידים, הוא לא נגע בשאלה המכרעת של הקצאת הקרקעות לקהילות ערביות על בסיס קולקטיבי.

	אדוני היושב-ראש, השינוי בתחומי הבעלות, הניהול, התכנון והפיתוח של הקרקעות בישראל על בסיס שוויון אזרחי, הוא צורך בסיסי ודחוף. שינוי כזה יכול לבשר על עידן חדש שבו תינתן לנו, הנמנים גם עם אזרחי ישראל, הזדמנות שווה לפיתוח ולשגשוג. ובכל מדיניות ההפרטה והפיצויים למיניהם, אם לא יביאו בחשבון את האינטרס של האזרחים הערבים בישראל, ולא יתייחסו ברצינות למצוקות הקשות של ציבור זה, בכל הקשור למצוקת הקרקעות והדיור, יגרמו להידרדרות נוספת ביחסים שבין הרוב היהודי למיעוט הערבי-הפלסטיני, אשר עד היום לא קיבל הכרה נאותה במעמדו, במשאביו ובזכויותיו במרחב המחיה וההתפתחות שלו.
       
       אדוני היושב-ראש, צריך לעשות מהפך ולהתייחס לקרקע המדינה כאל קרקע אזרחית לכל האזרחים, ולא כאל קרקע יהודית. לכן אני פונה לכל חברי הכנסת להצביע בעד הצעת החוק שהצעתי. תודה.
       
היו"ר נסים דהן:
       
       תודה רבה.  סגן השר, חבר הכנסת מיכאל רצון, ישיב בשם הממשלה. חברי הכנסת, אני מזכיר שעם תום דבריו של חבר הכנסת מיכאל רצון ותשובתו של חבר הכנסת המציע, אם הוא ירצה להשיב, אנחנו נעבור להצבעה. כדי שלא יהיו תלונות על מחטפים, מי שמעוניין להצביע, נא ישב במקומו.
       
סגן שר התעשייה, המסחר והתעסוקה מיכאל רצון:
       
       אדוני היושב-ראש, חברי חברי הכנסת, אם מישהו מכוכב אחר היה שומע את דבריו של חבר הכנסת ואסל טאהא, הוא היה מתחיל להזיל דמעות, ממש היה מתחיל לבכות.
       
עסאם מח'ול (חד"ש-תע"ל):
       
       איזה כוכב?
       
עזמי בשארה (בל"ד):
       
       - - -

היו"ר נסים דהן:
       
       נא לא להפריע.
       
עסאם מח'ול (חד"ש-תע"ל):
       
       איזה כוכב?
       
קריאות:
       
       - - -
       
היו"ר נסים דהן:
       
       חבר הכנסת ואסל טאהא וחבר הכנסת עזמי בשארה.

סגן שר התעשייה, המסחר והתעסוקה מיכאל רצון:
       
       אם כל כך רע לכם, למה אתם פה?
       
היו"ר נסים דהן:
       
       אתם לא צריכים להגיב. אתם לא צריכים להגיב.
       
סגן שר התעשייה, המסחר והתעסוקה מיכאל רצון:
       
       אם כל כך רע לכם, למה אתם יושבים פה? אני לא מבין.
       
היו"ר נסים דהן:
       
       כבוד סגן השר.
       
סגן שר התעשייה, המסחר והתעסוקה מיכאל רצון:
       
       מה אתם עושים פה?
       
מוחמד ברכה (חד"ש-תע"ל):
       
       סתום את הפה.
       
היו"ר נסים דהן:
       
       חבר הכנסת ברכה, אני קורא אותך לסדר פעם ראשונה.
       
סגן שר התעשייה, המסחר והתעסוקה מיכאל רצון:
       
       דופקים אתכם, מפלים אתכם.
       
מוחמד ברכה (חד"ש-תע"ל):
       
       מה הוא מדבר?
       
היו"ר נסים דהן:
       
       חבר הכנסת ברכה, אני קורא אותך לסדר פעם שנייה.
       
סגן שר התעשייה, המסחר והתעסוקה מיכאל רצון:
       
       בוא, ברכה, אתה רוצה להרביץ?
       
היו"ר נסים דהן:
       
       אתה גם עומד ולא יושב, גם מאיים עם הידיים.
       
קריאות:
       
       - - -
       
מוחמד ברכה (חד"ש-תע"ל):
       
       אתה משוגע?
       
היו"ר נסים דהן:
       
       חבר הכנסת ברכה, אני קורא אותך לסדר פעם שלישית. נא לצאת מהמליאה מייד. חבר הכנסת ברכה, אתה מתבקש לצאת מהמליאה, אתה מפריע עכשיו לדיון המליאה. 
       
מוחמד ברכה (חד"ש-תע"ל):
       
       אתה צריך לנזוף בו.
        
היו"ר נסים דהן:
       
       חבר הכנסת ברכה, לצאת מהמליאה.
       
מוחמד ברכה (חד"ש-תע"ל):
       
       מה זה "מה אתם עושים פה"? "מה יש לכם לעשות כאן"?
       
היו"ר נסים דהן:
       
       חבר הכנסת ברכה, לצאת מהמליאה. חבר הכנסת ברכה, אתה מפריע למליאה. להוציא אותו מייד.
       
עסאם מח'ול (חד"ש-תע"ל):
       
       אתה פאשיסט.
       
היו"ר נסים דהן:
       
       גם לא יושב במקומו, גם מאיים עם הידיים וגם קורא קריאות ביניים. נא לצאת. כל מי שיפריע, אני אוציא אותו.
       
ואסל טאהא (בל"ד):
       
       זאת חוצפה - - -
       
       (חבר הכנסת מוחמד ברכה יוצא מאולם המליאה.)
       
היו"ר נסים דהן:
       
       לא הפריעו לך, חבר הכנסת ואסל טאהא.
       
ואסל טאהא (בל"ד):
       
       שיחזור בו.
       
היו"ר נסים דהן:
       
       חבר הכנסת ואסל טאהא, זה בדיוק מה שהתחלתי לומר כשהפרעתם לי. רציתי לבקש ממנו לחזור בו מדבריו, ואתם הפרעתם. לא אומרים לחברי כנסת "מה אתם עושים פה?" עם כל הכבוד.
       
סגן שר התעשייה, המסחר והתעסוקה מיכאל רצון:
       
       אדוני חבר הכנסת ואסל טאהא, בכל זאת אני אומר, ולא חוזר בי מדברי: אם כל כך רע לכם, על מה אתם מתלוננים?
       
עסאם מח'ול (חד"ש-תע"ל):
       
       לא זה מה שאמרת.
       
ואסל טאהא (בל"ד):

- - -
       
היו"ר נסים דהן:
       
       לא לעזור לי. חבר הכנסת ואסל טאהא, אני קורא אותך לסדר.
       
סגן שר התעשייה, המסחר והתעסוקה מיכאל רצון:
       
       כל כך קשה לכם, עושים לכם כל כך רע, עושקים אתכם, מפלים אתכם. אם כל כך רע, למה אתם פה?
       
טלב אלסאנע (רע"ם):
       
       למה אתה פה?
       
עסאם מח'ול (חד"ש-תע"ל):
       
       על אפך וחמתך נישאר פה. אתה תעוף.
       
קריאות:
       
       - - -
       
היו"ר נסים דהן:
       
       חברי הכנסת, אתם מפריעים. חבר הכנסת עסאם מח'ול, חבר הכנסת דהאמשה, אני רוצה לעשות כאן סדר, ואתם מפריעים. אני אצטרך להוציא אתכם מהמליאה, כי אני מגן עליכם פה ואתם מפריעים. 
       
       אני מבקש ממך, כבוד סגן השר, חברי הכנסת, כמו כל אזרחי המדינה, הערבים שווי זכויות כאן במדינה, ואי-אפשר לפנות אליהם ולומר להם פעם אחר פעם שאין להם מה לעשות כאן. אפשר לומר את מה שאמרת בצדק, שאם הם מרגישים מקופחים, שיתלוננו, שיביעו את דבריהם, אבל לא אומרים את זה לאזרחי המדינה.
       
סגן שר התעשייה, המסחר והתעסוקה מיכאל רצון:
       
       אדוני היושב-ראש, אתה חושב שאם אני אבקש מהם להתלונן או לא להתלונן, הם ישאלו אותי? אז הם מתלוננים.
       
היו"ר נסים דהן:
       
       זאת לפחות שפה פרלמנטרית.
       
עבד-אלמאלכ דהאמשה (רע"ם):
       
       תלמד איך לדבר.
       
היו"ר נסים דהן:
       
       חבר הכנסת דהאמשה, אני אוציא אותך. אני עושה פה סדר, ואתה מפריע.
       
סגן שר התעשייה, המסחר והתעסוקה מיכאל רצון:
       
       חבר הכנסת טאהא, אתה מתלונן על אפליה של יהודים נגד ערבים, אני רוצה לומר לך שאני לא יודע מאיפה אתה מביא את זה. אם יש אפליה, אדוני היקר, זאת אולי אפליה הפוכה. הבן שלי עושה שלוש שנים שירות צבאי, נלחם כדי להגן על המדינה, ומה עושה הבן שלך באותו זמן? מה הוא עושה בדיוק? מה הוא עושה?
       
קריאות:
       
       - - -
       
גאלב מג'אדלה (העבודה-מימד):
       
       חבר הכנסת דהן, תבקש ממנו לחזור בו. הוא חזר בו?
       
סגן שר התעשייה, המסחר והתעסוקה מיכאל רצון:
       
       אם יש אפליה, תמלאו קודם כול את החובות שמוטלות  על כל אזרח במדינה הזאת.
       
עבד-אלמאלכ דהאמשה (רע"ם):
       
       - - -
       
היו"ר נסים דהן:
       
       חבר הכנסת דהאמשה, שמענו אותך.
       
סגן שר התעשייה, המסחר והתעסוקה מיכאל רצון:
       
       תמלאו את כל החובות שיש במדינה הזאת, שחייב בהן כל אזרח. תעשו שירות לאומי.
       
עבד-אלמאלכ דהאמשה (רע"ם):
       
       גם לא רוצים.
       
סגן שר התעשייה, המסחר והתעסוקה מיכאל רצון:
       
       אתם יכולים, לא חייבים. אתם גם לא חייבים לקבל כלום.
       
קריאות:
       
       - - -
       
סגן שר התעשייה, המסחר והתעסוקה מיכאל רצון:
       
       אתם לא חייבים לקבל כלום.
       
גאלב מג'אדלה (העבודה-מימד):
       
       מה עושה חרדי?
       
ואסל טאהא (בל"ד):
       
       אין קשר. במדינה דמוקרטית, אין קשר.

טלב אלסאנע (רע"ם):
       
       מה זה קשור?
       
עבד-אלמאלכ דהאמשה (רע"ם):
       
       יותר ממך אנחנו ממלאים חובות.
       
עסאם מח'ול (חד"ש-תע"ל):
       
       אתה נוקט מדיניות של הענשה - - -
       
היו"ר נסים דהן:
       
       חבר הכנסת עסאם מח'ול, אני קורא אותך לסדר בפעם הראשונה. קריאת ביניים זה סביר, אבל לא ויכוח.
       
גאלב מג'אדלה (העבודה-מימד):
       
       אדוני היושב-ראש, הוא מפנה את השאלה גם לחרדים שלא הולכים לצבא? 
       
היו"ר נסים דהן:
       
       קריאתך נשמעה.
       
גאלב מג'אדלה (העבודה-מימד):
       
       השאלה שלי היא, האם הוא מפנה את זה גם לחרדים שלא הולכים לצבא. 
       
סגן שר התעשייה, המסחר והתעסוקה מיכאל רצון:
       
       אדוני היקר, תבדוק בדוחות.
       
גאלב מג'אדלה (העבודה-מימד):
       
       ביקשת ממנו לחזור בו? 
       
היו"ר נסים דהן:
       
       אני לא צריך לשאול אותו.
       
גאלב מג'אדלה (העבודה-מימד):
       
       אתה היושב-ראש, ביקשת ממנו לחזור בו. האם הוא חזר בו? 
       
היו"ר נסים דהן:
       
       סלח לי. אני מבין שאתה, כחבר כנסת חדש, לא מכיר את סדרי הבית; אני אבקש מהסדרנים שייתנו לך שיעור מקוצר בסדרי הבית. אתה לא פונה ליושב-ראש, והוא לא מדבר אתך בכלל.
       
גאלב מג'אדלה (העבודה-מימד):
       
       ביקשת ממנו לחזור בו. האם הוא חזר בו?
       
היו"ר נסים דהן:
       
       חבר הכנסת, אני אקרא אותך לסדר. אתה מנהל אתי ויכוח במליאה.
       
גאלב מג'אדלה (העבודה-מימד):
       
       זה נקרא ויכוח?
       
היו"ר נסים דהן:
       
       אתה שואל אותי, ואתה עוד רוצה ממני תשובות.
       
גאלב מג'אדלה (העבודה-מימד):
       
       אני לא מנהל אתך ויכוח, אני שואל אותך שאלה.
       
היו"ר נסים דהן:
       
       שמעתי. תודה. תמשיך.
       
סגן שר התעשייה, המסחר והתעסוקה מיכאל רצון:
       
       חבר הכנסת ואסל טאהא, האם בדקת אתה ברשויות המקומיות במגזר הערבי כמה אזרחים משלמים את מסי הארנונה שלהם בשביל הפיתוח של היישוב שלהם?
       
טלב אלסאנע (רע"ם):
       
       ויישובים יהודיים משלמים?
       
סגן שר התעשייה, המסחר והתעסוקה מיכאל רצון:
       
       כמה אנשים משלמים את המסים?
       
ואסל טאהא (בל"ד):
       
       אף שאין להם כסף, הם משלמים יותר ממה שמשלמים יהודים.

עסאם מח'ול (חד"ש-תע"ל):
       
       אתה גזען קטן.
       
סגן שר התעשייה, המסחר והתעסוקה מיכאל רצון:
       
       אדוני היקר, האם בדקת בכפרים, ביישובים הערביים, איך אתם בונים באופן בלתי חוקי ומשתלטים על קרקעות באופן בלתי חוקי? האם בדקת את זה?
       
היו"ר נסים דהן:
       
       כבוד סגן השר, אתה פונה אליהם, ואתה אומר להם: אתם בונים, אתם לא משלמים. אתה יכול לדבר על אזרחים מסוימים. הם בנו ללא אישורים? אתה פונה אליהם ומאשים אותם בהאשמות, ובצדק הם עונים. אל תפנה אליהם, בבקשה. אתה יכול לדבר על האזרחים, אתה יכול לדבר על אזרחי המדינה, אתה יכול לדבר על תושבי המדינה, אתה לא יכול לפנות אל חברי הכנסת.
       
טלב אלסאנע (רע"ם):
       
       זאת הסתה, אדוני היושב-ראש.
       
היו"ר נסים דהן:
       
       שמעתי אותך, חבר הכנסת. אתה רוצה שאני אתן לכם לנהל ויכוח בחוץ?
       
טלב אלסאנע (רע"ם):
       
       אם אין לו תשובה, שלא יענה. הוא עושה הסתה פרועה.

היו"ר נסים דהן:
       
       חברי הכנסת, אני אוציא אתכם מהמליאה. אני רואה שאתם רוצים לנצל את המליאה כדי לעשות פוליטיקה. אני מגן עליכם, ואתם מפריעים.

טלב אלסאנע (רע"ם):
       
       מה זה, מרכז הליכוד כאן? הוא עושה את ההצגה של מרכז הליכוד?
       
היו"ר נסים דהן:
       
       חבר הכנסת אלסאנע, אני קורא אותך לסדר פעם ראשונה. 
       
סגן שר התעשייה, המסחר והתעסוקה מיכאל רצון:
       
       אתה רוצה שאני אפנה אליך, אדוני חבר הכנסת אלסאנע, אני אפנה אליך. מעל הגבעה, בבית שאתה יושב בו, ואתה רואה את הנגב - -
       
היו"ר נסים דהן:
       
       סליחה, אני מבקש. לא.
       
סגן שר התעשייה, המסחר והתעסוקה מיכאל רצון:
       
       - - האם אתה רואה  גנבה והשתלטות על קרקעות הנגב של חבריך הבדואים?
       
היו"ר נסים דהן:
       
       אני מבקש ממך, כבוד סגן השר.
       
סגן שר התעשייה, המסחר והתעסוקה מיכאל רצון:
       
       על מיליון דונם אתם משתלטים ולוקחים אותם מהמדינה הזאת באופן בלתי חוקי.
       
היו"ר נסים דהן:
       
       עוד פעם אתה אומר "אתם".

טלב אלסאנע (רע"ם):
       
       - - -

עסאם מח'ול (חד"ש-תע"ל):
       
       אתה גזען גדול, זה מה שאתה.
       
קריאות:
       
       - - -

היו"ר נסים דהן:
       
       חברי הכנסת, אני מצטער, אני אצטרך להוציא אתכם. אתם מפריעים, גורמים להתלהטות הרוחות.
       
עסאם מח'ול (חד"ש-תע"ל):
       
       צריך להקיא אותו.
       
היו"ר נסים דהן:
       
       חבר הכנסת עסאם מח'ול.
       
סגן שר התעשייה, המסחר והתעסוקה מיכאל רצון:
       
       יהיה לך קשה קצת, יהיה לך קשה, מר מח'ול. חבר הכנסת מח'ול, יהיה לך קשה להקיא אותי. תצטרך לסבול אותי פה עוד הרבה הרבה הרבה זמן.
       
גדעון סער (הליכוד):
       
       איך אתה בטוח שהוא יהיה?
       
סגן שר התעשייה, המסחר והתעסוקה מיכאל רצון:
       
       כשאתה מדבר על אפליה, חבר הכנסת ואסל טאהא, אני נמצא פה כמעט שנתיים, יום-יום כשאתם עולים לפה אני שומע את ההזדהות שלכם עם הטרור הפלסטיני, איך אתם תוקפים את הצבא, את החיילים שמגינים על אזרחים חפים מפשע.

ואסל טאהא (בל"ד):
       
       הצבא רוצח והורס בתים. הצבא הוא כובש.
       
היו"ר נסים דהן:
       
       חבר הכנסת ואסל טאהא, פעם שנייה.
       
סגן שר התעשייה, המסחר והתעסוקה מיכאל רצון:
       
       אתם כל היום פה רוקדים על הדם.
       
ואסל טאהא (בל"ד):
       
       זה צבא שהוא רוצח וכובש.
       
היו"ר נסים דהן:
       
       חבר הכנסת ואסל טאהא, אני קורא אותך לסדר פעם שנייה.
       
עבד-אלמאלכ דהאמשה (רע"ם):
       
       לפלסטינים מגיעות חירות ועצמאות.
       
סגן שר התעשייה, המסחר והתעסוקה מיכאל רצון:
       
       אם אתם רוצים שוויון זכויות, שיהיה לכם גם שוויון חובות. אם אתם רוצים שוויון זכויות, תהיו אזרחים נאמנים למדינה הזאת. המדינה הזאת היא מדינה בראש ובראשונה יהודית ודמוקרטית, אבל בראש ובראשונה יהודית. כדאי שתפנימו את זה.
       
היו"ר נסים דהן:
       
       עכשיו לעצם החוק, בבקשה. עד עכשיו זה היה פולמוס. לעצם החוק, בבקשה.
       
עבד-אלמאלכ דהאמשה (רע"ם):
       
       זאת הסתה פרועה.
       

עסאם מח'ול (חד"ש-תע"ל):
       
       - - -
       
היו"ר נסים דהן:
       
       חבר הכנסת עסאם מח'ול, פעם ראשונה אני קורא אותך. לא אמרתי למה.
       
סגן שר התעשייה, המסחר והתעסוקה מיכאל רצון:
       
       לעצם החוק, הצעת החוק מבקשת לקבוע, כי מועצת מינהל מקרקעי ישראל לא תפלה בפעולותיה ובהחלטותיה כל אדם מחמת מינו, נטייתו המינית, מעמדו האישי, גילו, גזעו, דתו, לאומיותו, ארץ מוצאו, השקפותיו, השתייכותו המפלגתית ושירותו הצבאי. 
       
עסאם מח'ול (חד"ש-תע"ל):
       
       שוויון.
       
היו"ר נסים דהן:
       
       חבר הכנסת עסאם מח'ול, אתה מפריע.

קריאות:
       
       - - -
       
היו"ר נסים דהן:
       
       חבר הכנסת דהאמשה, אני מבקש לא להפריע. עכשיו נגמר הפולמוס. עכשיו לעצם החוק. תקשיבו, אולי הוא בעד.
       
סגן שר התעשייה, המסחר והתעסוקה מיכאל רצון:
       
       מיותר להזכיר, כי מועצת מינהל מקרקעי ישראל היא גוף אשר חלים עליו כללי המשפט הציבורי, ואשר מחויב - - -
       
היו"ר נסים דהן:
       
       חברי הכנסת, אני מבקש לשמור על שקט כדי שיישמעו דבריו של הדובר. כבוד שר האוצר, חברי הכנסת בנלולו, כחלון, השר כץ, נא לפזר את ההפגנה שם. שרת החינוך – כנ"ל. תודה. תמשיך.
       
סגן שר התעשייה, המסחר והתעסוקה מיכאל רצון:
       
       מיותר להזכיר, כי מועצת מינהל מקרקעי ישראל היא גוף שחלים עליו כללי המשפט הציבורי, והוא  מחויב לפעול בסבירות ובאופן שוויוני. הצעת החוק הזאת, אדוני היושב-ראש, מיותרת על כן והיא אף עלולה להתפרש כמי שמתירה אפליות שאינן מוזכרות בסעיף. למשל, אפליה על רקע עדתי, או כמתירה אפליה, כאמור בסעיף, בידי גוף שאינו מועצת מינהל מקרקעי ישראל.
       
ואסל טאהא (בל"ד):
       
       - - -

היו"ר נסים דהן:
       
       חבר הכנסת ואסל טאהא, יש לך זכות תגובה. אתה רוצה לוותר עליה? זאת זכותך.
       
סגן שר התעשייה, המסחר והתעסוקה מיכאל רצון:
       
       לאור זאת, אני מציע להתנגד להצעה. תודה.
       
היו"ר נסים דהן:
       
       תודה רבה לסגן השר. אני ממש מצטער על חילופי הדברים הקשים שהיו כאן בין חברי הכנסת לסגן השר ובין סגן השר לחברי הכנסת. הייתי מציע לכל הצדדים למחוק את זה מהפרוטוקול. חבר הכנסת ואסל טאהא, יש לך זכות התגובה.
       
ואסל טאהא (בל"ד):
       
       אדוני היושב-ראש, חברי הכנסת, רציתי לומר לחבר הכנסת סגן השר מיכאל רצון, כשהוא פנה אלינו ואמר "מה אתם עושים פה": אנחנו כאן לפניך, ונישאר לנצח.
       
דניאל בנלולו (הליכוד):
       
       אז אנחנו נעלה את אחוז החסימה.
       
היו"ר נסים דהן:
       
       חבר הכנסת דניאל בנלולו. חבר הכנסת דניאל בנלולו, נא לא להפריע.
       
ואסל טאהא (בל"ד):
       
       נישאר כאן לנצח.
       
דניאל בנלולו (הליכוד):
       
       אנחנו נעלה את אחוז החסימה ל-5%.
       
אליעזר כהן (האיחוד הלאומי - ישראל ביתנו):
       
       - - -

היו"ר נסים דהן:
       
       חבר הכנסת אליעזר כהן, אני קורא אותך לסדר פעם ראשונה.
       
קריאות:
       
       - - -

היו"ר נסים דהן:
       
       חבר הכנסת אליעזר כהן, אני קורא אותך לסדר פעם שנייה. חבר הכנסת אליעזר כהן, אתה עומד וקורא קריאות ביניים. נא לשבת. אני קורא אותך לסדר.
       
דניאל בנלולו (הליכוד):
       
       אדוני היושב-ראש, נעלה את אחוז החסימה ל-5%.
       
היו"ר נסים דהן:
       
       חבר הכנסת בנלולו, נא לא להפריע. תודה. כבוד חבר הכנסת טאהא, תמשיך.
       
ואסל טאהא (בל"ד):
       
       אדוני היושב-ראש - - -
       
אליעזר כהן (האיחוד הלאומי - ישראל ביתנו):
       
- - - זאת מדינה של העם היהודי.
       
היו"ר נסים דהן:
       
       חבר הכנסת אליעזר כהן, אתה על הכוונת.
       
אליעזר כהן (האיחוד הלאומי - ישראל ביתנו):
       
       אני יכול להגיד כל דבר - - - 
       
היו"ר נסים דהן:
       
       נא לשבת במקום. קריאות ביניים לא מותרות באולם.
       
אליעזר כהן (האיחוד הלאומי - ישראל ביתנו):
       
       זו מולדת של העם היהודי, לא לערבים - - -
       
היו"ר נסים דהן:
       
       חבר הכנסת כהן, שב. אני קורא אותך לסדר. חבר הכנסת כהן, אני קורא אותך לסדר פעם שלישית. נא להוציא אותו מהמליאה.
       
       (חבר הכנסת אליעזר כהן יוצא מאולם המליאה.)
       
היו"ר נסים דהן:
       
       תיכנס להצבעה.
       
ואסל טאהא (בל"ד):
       
       ב. הוא טען שאין אפליה בחוק. אני מביא דוגמאות. הפסיקה של קעדאן, במרס 2000 - -
       
היו"ר נסים דהן:
       
       חברי הכנסת מוחמד ברכה ואליעזר כהן יכולים להיכנס. אני מקווה שנרגעו הרוחות בינתיים.
       
ואסל טאהא (בל"ד):
       
       - - לא מצביעה על אפליה? מה שקרה בכרמיאל בשכונת מכוש קרה מפני ששש משפחות ערביות זכו בחלקות כדי לבנות בשכונה הזאת בעיר כרמיאל. המינהל התערב והורה להקפיא את המכרז, מפני שהערבים זכו בחלקות בנייה בעיר כרמיאל. לצערנו, ראש העיר שם נתן יד והקפיא את המכרז. האם זאת איננה אפליה? 
       
       מפלים גם במחיר האדמות וחלקות הקרקע. בוא תבדוק מה מחיר הקרקע ביישובים היהודיים. רק אתמול זעקו תושבי שדרות, שהפיתוח של החלקה - - -

היו"ר נסים דהן:
       
       חבר הכנסת גדעון סער וכבוד יושב-ראש ועדת הכספים, נא לשבת. לא מקובל לעמוד.

ואסל טאהא (בל"ד):
       
       הם צעקו ודרשו להפחית את הסכום הזה. תסתכלו כמה משלמים תמורת חלקת האדמה שם – אפס. הם משלמים אפס, והם טוענים שהעלות של הפיתוח גבוהה. במקביל, היישובים הערביים, מכפר-כנא או בועינה או עין-מאהל משלמים יותר מ-300,000 שקלים לחלקה, לאותה חלקה. האם זאת לא אפליה? 
       
       לכן יש צורך, אדוני היושב-ראש, חברי הכנסת, לתמוך בהצעה הזאת על מנת לתקן את המעוות ולתת אפשרות למי שזקוקים בסקטור הערבי, שחיים במצוקת דיור. 
       
       בשכונת א-דבה בראמה, שם מפשירים לפעמים כ-20 חלקות. בהגרלות מאפשרים ליוצאי צבא לקבל חינם. העיר שם מעורבת. יש חתך שזוכה מפני שהוא משרת בצבא, והשאר שזקוקים בשכונה הזאת, לא זוכים בשום חלקה. יותר מ-50 שנה הם במצוקת דיור. אף שהם הוגלו מהכפרים שלהם – פרוד, הם מרוחקים מהאדמות שלהם 500 מטר, ולא מאפשרים להם לבנות, והמדינה לא עוזרת להם, היא לא מפשירה להם חלקות בשכונה הזאת. גם במע'אר, גם בכל מקום, גם בכל הכפרים, גם בתמרה, גם בכאבול. 
       
היו"ר נסים דהן:
       
       נא לסיים.
       
ואסל טאהא (בל"ד):
       
       אני אמנה לך הרבה כפרים שיש בהם מצוקה רצינית בדיור, שיש צורך שהממשלה תתערב שם, והצעת החוק הזאת באה על מנת לתקן את המעוות.
       
       אני פונה לחברי הכנסת לתמוך בהצעה הזאת.
       

היו"ר נסים דהן:
       
       תודה רבה. אני אבקש מכל חברי הכנסת לשבת. 
       
       אנחנו עוברים להצבעה על הצעת החוק  פ/2044, של חברי הכנסת ואסל טאהא, עזמי בשארה וג'מאל זחאלקה. מי בעד? מי נגד?
        
הצבעה מס' 1
       
בעד ההצעה להעביר את הצעת החוק לדיון מוקדם בוועדה – 21
בעד ההצעה להסיר מסדר-היום את הצעת החוק – 50 
נמנעים – 1 
ההצעה להסיר מסדר-היום את הצעת החוק נתקבלה.

היו"ר נסים דהן:
       
       בעד - 21, נגד - 50, נמנע אחד. הצעת החוק לא התקבלה והיא יורדת מסדר-היום.

       
הודעה אישית של חבר הכנסת טלב אלסאנע
       
היו"ר נסים דהן:
       
       רבותי, לפני שאנחנו עוברים לנושא הבא, כיוון שסגן השר האשים בהאשמה אישית את חבר הכנסת טלב אלסאנע, על-פי תקנון הכנסת זכותו של חבר הכנסת טלב אלסאנע להגיב בהודעה אישית מעל הדוכן. אני מבקש להיות צמוד לטקסט שכתבת כאן.
       
טלב אלסאנע (רע"ם):
       
       אדוני היושב-ראש, חברי הכנסת, חבר הכנסת מיכי רצון, שאין לו תשובה עניינית על הסוגיה המהותית בתחום האזרחות השווה, ניצל את הבמה הזאת להכנסת ניצול ציני, עלוב ואומלל, כאשר הוא מסיט את הוויכוח והופך אותו להסתה נגד הציבור הערבי ונגד חברי הכנסת הערבים, ובמקום להתייחס לגופו של עניין, מתייחס לגופו של מעלה העניין. זו הסתה פרועה, ואני רוצה לציין שזה מצביע על סגן שר כושל, שטרם הפנים שהוא ממלא תפקיד ממלכתי - -
       
היו"ר נסים דהן:
       
       סליחה, זו הודעה אישית, לא האשמות הדדיות.
       
טלב אלסאנע (רע"ם):
       
       - - וממשיך לפעול כעסקן פוליטי.
       
היו"ר נסים דהן:
       
       תודה רבה.
       
טלב אלסאנע (רע"ם):
       
       אני רוצה לציין, אדוני היושב-ראש, שמדינת ישראל, מאז קומה, הפקיעה 92% מאדמותיו של הציבור הערבי, ומאז קום המדינה לא הקימה אפילו יישוב ערבי חדש אחד בגליל ובמשולש. ומצד שני, בתוך שנה היא קלטה מיליון עולים חדשים מברית-המועצות לשעבר. זאת אומרת, שניתן לנהוג אחרת.
       
היו"ר נסים דהן:
       
       תודה. נא לסיים.
                            
טלב אלסאנע (רע"ם):
                                           
       אני רוצה לציין שהציבור הערבי לא נמצא כאן באישורו של מיכאל רצון. הוא נמצא כאן בזכות, ולא בחסד, והוא לא זקוק לאישורו או לאישור קיצונים ימנים פאשיסטים כמותו. תודה רבה. 
       
היו"ר נסים דהן:
       
       תודה רבה. חברי הכנסת. אני רוצה לציין שבגלל טעות במזכירות - יש עוד הצעה, של סיעת חד"ש, אותה הצעה ממש של חברי הכנסת טיבי וברכה. היא היתה צריכה להיות מצורפת היום לסדר-היום ובגלל טעות היא לא מצורפת. לידיעתכם. 

       
הצעת חוק ההסדרים במשק המדינה (תיקון - ביטול שלילת 
גמלה להבטחת הכנסה בגין רכב), התשס"ד-2003
[הצעת חוק פ/1601; נספחות.]
(הצעת חבר הכנסת יצחק הרצוג)

היו"ר נסים דהן:
       
       חברי הכנסת, אנחנו עוברים להצעת חוק ההסדרים במשק המדינה (תיקון - ביטול שלילת גמלה להבטחת הכנסה בגין רכב), התשס"ד-2003, של חבר הכנסת יצחק הרצוג. ישיב - שר האוצר. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, ראשית, אני חושב שעל דעת כל חברינו אנחנו רוצים לאחל לחברנו אלי אפללו רפואה שלמה. 
       
       אדוני היושב-ראש, אני מעלה בפניכם הצעת חוק שנועדה לאפשר לזכאי הבטחת הכנסה, ובוודאי למשפחות חד-הוריות, לחיות חיים יותר נורמליים במדינת ישראל. מסתבר שמשפחה חד-הורית – ועל-פי רוב זו אם חד-הורית, ויש היום בישראל מעל 110,000 משפחות כאלה - כאשר היא באה לקבל את הקצבה, היא מותנית בכללי מיטת סדום שלא מאפשרים לה בעצם לצאת מהמעגל. 
       
       אני פוגש משפחות חד-הוריות מכל רחבי הארץ, והרי לא בכדי ויקי קנפו והחברות שלה באמת העלו את הנושא למודעות הציבור, אבל המציאות היא, שלמרות כל ההבטחות, בנושא הזה הממשלה בעצם נכשלה כישלון חרוץ. רוב המשפחות החד-הוריות, האמהות החד-הוריות, לא קיבלו את הסיוע הנדרש, ויתירה מכך - כדי להתקיים, במצב כמעט בלתי אפשרי, שהרי מדובר במפרנס אחד במשפחה, הן צריכות למצוא עוד ועוד מקורות תעסוקה. 
       
       לעתים הן מוצאות את עצמן במצב שאם הן מקבלות רכב ממישהו, כדי למצוא מקור תעסוקה, כדי לנהוג, או אפילו מנסות לצאת ללמוד - נשללת מהן קצבתן. אני יודע שהיתה הצעה לאפשר לאמהות חד-הוריות לצאת ללמוד, ושר האוצר התנגד לתיקון הזה כדי לא לפרוץ גדר. היום אני מציע בתור מקרה מבחן ראשון, שעליו אני רוצה לשנות את כל מערך החיים של האמהות החד-הוריות, את הנושא של ביטול הגזירה שהוכנסה כאן לחוק ההסדרים, ולפיה אם חד-הורית, שחסכה גרוש לגרוש וקנתה רכב "טרנטה", ורוצה לנסוע אתו ממקום עבודה אחד לשני - נשללת ממנה קצבתה, כי יש לה רכב "טרנטה", מצב שהוא ממש מצב בלתי אפשרי. הרי זה כאילו אומרים לאותה אם חד-הורית: תמשיכי לחיות על קצבתך. 
       
       מה גם שבשנה האחרונה אמהות חד-הוריות ירדו בהכנסתן, בקצבתן, מ-3,600 ש"ח ל-2,700 ש"ח, ואתה מוצא מקרים מזעזעים. אדוני ראש הממשלה, כדאי שתדע: אני פגשתי אמא של לוחם בשייטת שחזר הביתה לאחר שלושה שבועות בשייטת. היא נמצאת ברחובה של עיר. סילקו אותה מהדירה, היא לא עמדה בתשלומי המשכנתה, כי קיצצו לה בהבטחת ההכנסה מ-3,400 שקל ל-2,600 שקל. משמע, המצב הוא מצב של מיטת סדום. 
       
       לכן, אני מציע היום שהכנסת תתאחד. זאת גזירה שאין לה שום טעם במדינה או בממשלה שוודאי רוממות הליברליזם בראשה ובפיה כשהיא אומרת: למה צריך להטיל כל כך הרבה מגבלות טכניות ביורוקרטיות אבסורדיות על משפחות חד-הוריות? רוצה לקנות עם זה רכב? - שתקנה עם זה רכב. רוצה לצאת ללמוד? - שתצא ללמוד. בשביל מה צריך להקשות עליהן לסיטואציה של מיטת סדום, שהן לא יכולות לחיות אתה? 
       
       אני מציע לכם לתקן את הגזירה מלפני שנה, אדוני היושב-ראש, לבטל אותה, ולמנוע מצב שהן ישר נמצאות במצב של אשמה. אפילו האשה לוקחת רכב משכנים - ישר המודיעין של הביטוח הלאומי מתנפל עליה ושולל את קצבתה ואת הכנסתה. זה מצב שרק מעודד תכמנות ולא עוזר כהוא-זה למשפחות החד-הוריות, או לפתרון מצוקת התקציב במדינת ישראל. 
       
היו"ר נסים דהן:
       
       תודה רבה. כבוד שר האוצר ישיב. 
       
שר האוצר בנימין נתניהו:
       
       אדוני היושב-ראש, חברי הכנסת, חבר הכנסת הרצוג מבקש להביא לכך שבעלי רכב יקבלו גמלת הבטחת הכנסה, וזה בניגוד למצב הקיים, שבו החזקת רכב שוללת את הזכות לגמלה. 
       
חיים רמון (העבודה-מימד):
       
       שוללת אוטומטית. 
       
שר האוצר בנימין נתניהו:
       
       נכון. הגמלה להבטחת הכנסה היא הרובד הבסיסי ביותר של הביטחון הסוציאלי שלנו. 
       
היו"ר נסים דהן:
       
       כבוד שר האוצר, תרשה לי מזמנך 20 שניות כדי לאחל מזל טוב לחברת הכנסת דליה איציק, שהיום יש לה יום הולדת. 
       
שר האוצר בנימין נתניהו:
       
       אני מצטרף. הבית מצטרף. 

חיים רמון (העבודה-מימד):
       
       בת כמה היא? 
       
היו"ר נסים דהן:
       
       עד כאן. 
       
שר האוצר בנימין נתניהו:
       
       זאת אומרת, הגמלה להבטחת הכנסה היא הבסיס לרשת הביטחון המינימלית למי שאין לו הכנסות, או שההכנסות שלו מאוד נמוכות. אני לא צריך לספר לחברי הכנסת שהחזקת רכב כרוכה בהוצאות רבות. צריך דלק, צריך לשלם עבור ביטוח - - 
       
קריאה:
       
       החוק מחייב לעבוד בשביל זה. 
       
שר האוצר בנימין נתניהו:
       
       - - עבור טיפולים, אגרות רישוי, אחזקת הרכב. זה הרבה כסף. הרכב זה לא רק הרכב. לכן, לא נראה סביר שמישהו שמסוגל לממן החזקת רכב הוא חסר אמצעים ועליו להישען על אותה רשת ביטחון מינימלית, והרי זו המטרה של הגמלה. 

יולי תמיר (העבודה-מימד):
       
       אתה לא חושב שלפעמים אנשים צריכים רכב כדי לנהוג למקום עבודתם? 
       
שר האוצר בנימין נתניהו:
       
       רק רגע. אני רוצה להתייחס לזה, זה חשוב. קבלת הצעת החוק כפי שהוצעה, פירוש הדבר הרחבה מאוד גדולה של מספר מקבלי הבטחת הכנסה, והיא תכניס לתוך המעגל הזה, מעגל  הקצבאות, דווקא אותם אנשים שיש להם הכנסות ומסוגלים להתקיים גם ללא רשת מגן. לכן אנחנו דוחים את ההצעה. 
       
       אבל, אני שומע את הטענה הזאת. יכול להיות שיש לנו דרך לפתור את זה. לא בחוק הזה. אולי אנחנו יכולים לעזור. אולי לאותה אם חד-הורית שרוצה - אולי אפשר לעזור לה בהוצאות תחבורה, אולי יש דרכים אחרות. אבל בהצעת החוק הזאת כפי שהיא אנחנו מרחיבים את רשת הביטחון ופוגעים – בעצם, הרי לא יהיה לנו כסף לממן את זה, אז בסוף נפגע ברשת, נצמצם אותה, ונפגע באלה שבאמת זקוקים לה. לכן, את זה אנחנו דוחים. 
       
       אני רושם לפני שיש כאן בעיה שאנחנו רוצים להידרש לה. לא באמצעי הזה. לכן אני מבקש - אדוני, אני מחפש כאן לצוד את עיניו של אחד מחברי, לדעת אם סיימתי את דברי. 
       
היו"ר נסים דהן:
       
       אם הוא שכנע או לא. אומרים ששכנעת. 
       
שר האוצר בנימין נתניהו:
       
       אני מבקש מחברי הכנסת להצביע עבור עמדת הממשלה. 

היו"ר נסים דהן:
       
       חבר הכנסת הרצוג, אתה רשאי להגיב. אם לא - נעבור להצבעה. 
       
קריאות:
       
       - - -
       
יצחק הרצוג (העבודה-מימד):
       
       רבותי, אני שמח שנכנס קצת מתח לאולם, וזה טוב. 
       
היו"ר נסים דהן:
       
       היה גם לפני כן מתח עצום. 
       
יצחק הרצוג (העבודה-מימד):
       
       אדוני היושב-ראש - - - אדוני, אי-אפשר. 
       
היו"ר נסים דהן:
       
       חברי הכנסת, נא להקשיב. חבר הכנסת רמון, אתה בכוונה מפריע לחבר הכנסת הרצוג? חברי הכנסת, נא לשבת. 
       
יצחק הרצוג (העבודה-מימד):
       
       אדוני היושב-ראש, ראשית, אני רוצה לפנות לחברי הכנסת שהם חברים בשדולה החברתית בכנסת מכל סיעות הבית, לחברים מסיעת הליכוד. אתם עצמכם, כשהנושא הזה עלה בדיוני ועדת הכספים, אמרתם שיש כאן עוול ועיוות. היה ברור לכולנו שזה לא מתיישב עם מציאות החיים של משפחות חד-הוריות. אם חד-הורית שמנסה לעבוד ולהתפרנס ממלאכת יומה, אני פוגש הרבה כאלה, מנסה להתפרנס מכמה משכורות, אפשר שיהיה לה אמצעי לעבור ממקום למקום. זה לא קריטי כל כך אם היא קנתה רכב ב-3,000 שקל או ב-4,000 שקל באיזה מחסן יד שלישית או יד רביעית. 
       
       נוצר מצב שבאות אלי עולות חדשות ואמהות חד-הוריות ואומרות לי: עוקבים אחרינו בזכוכית מגדלת, אנחנו לא יכולות לזוז מילימטר. זה גם מנוגד למטרה להוציא אותן מהמעגל הזה של - אני לא רוצה להגיד "העוני" - מצוקת החיים. אדוני היושב-ראש, זה מאוד קשה לדבר ככה. 
       
היו"ר נסים דהן:
       
       חברי הכנסת שעומדים עם שרת החינוך. שרת החינוך, השר עוזי לנדאו, חבר הכנסת כחלון, או לצאת או לשבת במקומות. חבר הכנסת מלכיאור, תודה. 
       
יצחק הרצוג (העבודה-מימד):
       
       אני גם אומר לאדוני שר הרווחה, הרי הנושא הזה מונח לפתחך, כי למעלה מ-112,000 משפחות במדינת ישראל חיות בסיטואציה הזאת. אני מבקש מכם לשקול פה הצעת חוק מאוד סבירה. אני מוכן לדבר עליה אחרי הקריאה הטרומית ולגבש אתכם נוהל מוסכם, אבל את הגזירה הזאת, שלא ניתן לעמוד בה באמת, שאתם מפעילים משטרה שלמה כדי לרדוף אחרי אמהות חד-הוריות, אם הן במקרה נהגו ב"פיאט" מ-1972, זה מצב בלתי אפשרי. 
       
       אני אומר לך יותר, אתם הרי רוצים לפרוץ ולהוציא אותן מהמעגל השוטה הזה, אז תנו להן ללמוד ותנו להן לנהוג, ותקבעו כללים ברורים ופשוטים בעניין הזה. אני מודה לאדוני, ואני מקווה שהכנסת תתמוך בהצעתי. תודה רבה. 
       
היו"ר נסים דהן:
       
       תודה רבה. הוגשה לי בקשה חתומה על-ידי יותר מ-20 חברי כנסת לקיים הצבעה שמית. אני מבקש מכל חברי הכנסת לשבת במקום. לפנים משורת הדין, אני נותן לחבר הכנסת יורי שטרן, שהיתה לו הצעה דומה, לפרט בקיצור. בינתיים, נא לשבת במקומות כדי שיקראו את שמותיכם.
        
יורי שטרן (האיחוד הלאומי - ישראל ביתנו):
       
       אדוני היושב-ראש, מדובר בחוק של חבר הכנסת נודלמן ושלי, שכבר רשום בספר החוקים, ומשרד האוצר והממשלה הקפיאו אותו. אני קורא לחברי הכנסת לבטל את ההקפאה הזאת. 
       
       כבוד שר האוצר, בחוק שאנחנו העברנו מדובר על כך שבעלות על רכב מוכרת למקבלי הבטחת הכנסה בתנאי שיש להם פרנסה נוספת - זה עידוד תעסוקה, זה גם ייצור מקורות להחזקת הרכב. לכן, הנימוקים שהשתמשת בהם לא עולים בקנה אחד עם מה שכתוב בחוק שמדובר עליו. אני מבקש להצביע על הצעת החוק של חבר הכנסת הרצוג. 

היו"ר נסים דהן:
       
       תודה רבה. יושב-ראש הקואליציה, האם אתה עומד על הצבעה שמית? 
       
גדעון סער (הליכוד):
       
       כן. 
       
היו"ר נסים דהן:
       
       בבקשה, מזכיר הכנסת, נא לקרוא בשמות. 
       
מזכיר הכנסת אריה האן:
(קורא בשמות חברי הכנסת)
       
       קולט אביטל	-	בעד
       רוחמה אברהם	-	נגד
       יולי-יואל אדלשטיין	-	אינו נוכח
       יעקב אדרי	-	אינו נוכח
       אהוד אולמרט	-	אינו נוכח
       חיים אורון	-	אינו נוכח
       זבולון אורלב	-	נגד
       דוד אזולאי	-	בעד
       ישראל אייכלר	-	אינו נוכח
       דליה איציק	-	בעד
       אפי איתם	-	אינו נוכח
       מיכאל איתן	-	נגד
       אריה אלדד	-	בעד
       בנימין אלון	-	בעד
       טלב אלסאנע	-	בעד
       אלי אפללו	-	אינו נוכח
       גלעד  ארדן	-	נגד
       אורי יהודה אריאל	-	בעד
       זאב בוים	-	אינו נוכח
       נעמי בלומנטל	-	נגד
       אלי בן-מנחם	-	בעד
       בנימין בן-אליעזר	-	אינו נוכח
       שלמה בניזרי	-	אינו נוכח
       דניאל  בנלולו	-	נגד
       רוני בר-און	-	נגד
       רומן ברונפמן	-	בעד
       רוני בריזון	-	נגד
       ויקטור בריילובסקי	-	נגד
       מוחמד ברכה	-	בעד
       עזמי בשארה	-	בעד
       ענבל גבריאלי	-	נגד
       מיכאל גורלובסקי	-	נגד
       זהבה גלאון	-	אינה נוכחת
       גילה גמליאל	-	אינה נוכחת
       משה גפני	-	בעד
       עבד-אלמאלכ דהאמשה	-	בעד
       נסים דהן	-	אינו משתתף בהצבעה
       חמי דורון	-	נגד
       אברהם הירשזון	-	נגד
       צחי הנגבי	-	אינו נוכח
       צבי הנדל	-	בעד
       יצחק הרצוג	-	בעד
       מגלי והבה	-	נגד
       אבשלום וילן	-	אינו נוכח
       מתן וילנאי	-	בעד
       יצחק  וקנין	-	אינו נוכח
       נסים זאב	-	בעד
       ג'מאל זחאלקה	-	בעד
       אליעזר זנדברג	-	נגד
       יחיאל חזן	-	אינו נוכח
       רשף  חן	-	נגד
       ואסל טאהא	-	בעד
       אחמד טיבי	-	בעד
       דוד טל	-	אינו נוכח
       יגאל יאסינוב	-	אינו נוכח
       שאול יהלום	-	נגד
       אליהו ישי	-	אינו נוכח
       אהוד יתום	-	נגד
       דני יתום	-	בעד
       איתן כבל	-	בעד
       אילנה כהן	-	בעד
       אליעזר כהן	-	בעד
       אמנון כהן	-	בעד
       יצחק כהן	-	אינו משתתף בהצבעה
       רן כהן	-	בעד
       משה כחלון	-	נגד
       חיים כץ	-	נגד
       ישראל כץ	-	נגד
       אתי לבני	-	אינה נוכחת
       ציפי לבני	-	נגד
       לימור לבנת	-	נגד
       דוד לוי	-	אינו נוכח
       יצחק לוי	-	נגד
       אילן ליבוביץ	-	נגד
       יעקב ליצמן	-	אינו נוכח
       עוזי לנדאו	-	נגד
       יוסף לפיד	-	נגד
       גאלב מג'אדלה	-	בעד
       עסאם מח'ול	-	בעד
       מיכאל מלכיאור	-	בעד
       עמרם מצנע	-	בעד
       יעקב מרגי	-	בעד
       יהודית נאות	-	אינה נוכחת
       משולם נהרי	-	אינו נוכח
       מיכאל נודלמן	-	בעד
       דני נוה	-	נגד
       אורית נוקד	-	בעד
       לאה נס	-	נגד
       בנימין נתניהו	-	נגד
       מרינה סולודקין	-	אינה נוכחת
       ניסן סלומינסקי	-	אינו נוכח
       אפרים סנה	-	בעד
       גדעון סער	-	נגד
       גדעון עזרא	-	נגד
       מל פולישוק-בלוך	-	אינה נוכחת
       אברהם  פורז	-	נגד
       אופיר פינס-פז	-	בעד
       גילה פינקלשטיין	-	נגד
       מאיר פרוש	-	בעד
       יוסף פריצקי	-	אינו נוכח
       שמעון פרס	-	אינו נוכח
       יאיר פרץ	-	בעד
       עמיר פרץ	-	בעד
       איוב קרא	-	אינו נוכח
       אברהם רביץ	-	אינו נוכח
       ראובן ריבלין	-	אינו נוכח
       חיים רמון	-	בעד
       אהוד רצאבי	-	אינו נוכח
       מיכאל רצון	-	נגד
       אברהם בייגה שוחט	-	בעד
       יובל שטייניץ	-	נגד
       מאיר שטרית	-	נגד
       יורי שטרן	-	בעד
       אילן שלגי	-	נגד
       סילבן שלום	-	אינו נוכח
       שלום שמחון	-	בעד
       אריאל שרון	-	נגד
       עמרי שרון	-	אינו נוכח
       יוסי שריד	-	בעד
       יולי תמיר	-	בעד
       
היו"ר נסים דהן:
       
       אנחנו חוזרים, לאלה שלא היו כאן בהקראה הראשונה.

מיכאל איתן (הליכוד):
       
       - - -

מזכיר הכנסת אריה האן:
(קורא בשמות חברי הכנסת)

       יולי-יואל אדלשטיין 	–  אינו נוכח
       יעקב אדרי 		– נגד
       אהוד אולמרט		-  אינו נוכח
       חיים אורון		- אינו נוכח
       ישראל אייכלר		- בעד
       אפי איתם		- אינו נוכח
       אלי אפללו		- אינו נוכח
       זאב בוים		- אינו נוכח
       בנימין בן-אליעזר		- אינו נוכח
       שלמה בניזרי		- בעד

היו"ר נסים דהן:
       
       נא לקרוא את שמו של חבר הכנסת גורלובסקי עוד פעם.

מזכיר הכנסת אריה האן:
       
       מיכאל גורלובסקי ביקש לשנות הצבעה. אני חוזר: מיכאל גורלובסקי מצביע בעד וקודם הוא הצביע נגד.

מיכאל איתן (הליכוד):
       
       רגע אחד - - -

היו"ר נסים דהן:
       
       מותר, מותר כל זמן שלא הסתיימה ההצבעה. חבר הכנסת מיכאל איתן, נא לשבת במקום ותבקש רשות. מה זה? חבר הכנסת מיכאל איתן, כל זמן שלא הסתיימה ההצבעה, זכותו של חבר הכנסת לשנות את הצבעתו, וזה מה שקרה כאן. ההצבעה לא הסתיימה. נא לשבת במקום, תודה. נא לא לעזור ולא להפריע, תודה.

מזכיר הכנסת אריה האן:
(קורא בשמות חברי הכנסת)

       אני חוזר:
       
       זהבה גלאון 		- אינה נוכחת
       גילה גמליאל		- אינה נוכחת
       צחי הנגבי		- אינו נוכח
       אבשלום וילן		- אינו נוכח
       יצחק וקנין		- בעד

היו"ר נסים דהן:
       
       נא לשבת במקומות. שר האוצר, שר התחבורה, חבר הכנסת חזן, למקומות בבקשה.

מזכיר הכנסת אריה האן:
(קורא בשמות חברי הכנסת)

       אני חוזר: יצחק וקנין הצביע בעד. 
       
       יחיאל חזן		- בעד

יחיאל חזן (הליכוד):
       
       נגד, נגד.

מזכיר הכנסת אריה האן:
(קורא בשמות חברי הכנסת)

       סליחה, יחיאל חזן – נגד. אני חוזר: יחיאל חזן – נגד.
       
       דוד טל		- אינו נוכח
       יגאל יאסינוב	- אינו נוכח
       אלי ישי		- אינו נוכח
       אתי לבני	- אינה נוכחת
       דוד לוי		- אינו נוכח
       יעקב ליצמן	- בעד
       יהודית נאות	- אינה נוכחת
       משולם נהרי	- בעד
       מרינה סולודקין	- אינה נוכחת
       ניסן סלומינסקי	- אינו נוכח
       מל פולישוק-בלוך - אינה נוכחת
       יוסף פריצקי	- אינו נוכח
       שמעון פרס	- אינו נוכח
       איוב קרא	- אינו נוכח
       אברהם רביץ	- אינו נוכח
       ראובן ריבלין	- נגד
       אהוד רצאבי	- אינו נוכח
       סילבן שלום	- אינו נוכח
       עמרי שרון	- אינו נוכח
       
היו"ר נסים דהן:
       
       האם יש כאן חברי כנסת שלא קראו בשמם? אין. נא לספור. אנחנו ממשיכים בסדר-היום בזמן שמזכירות המליאה סופרת את הקולות.


הצעת חוק בתי-המשפט (תיקון - רישום פרוטוקול), התשס"ד-2004
       [הצעת חוק פ/2412; נספחות.]
(הצעת קבוצת חברי הכנסת)

היו"ר נסים דהן:
       
       אנחנו ממשיכים בהצעת חוק בתי-המשפט (תיקון – רישום פרוטוקול), התשס"ד-2004, של חבר הכנסת דוד אזולאי וקבוצת חברי הכנסת. חבר הכנסת דוד אזולאי, בבקשה. ישיב שר המשפטים. נא לקרוא לשר המשפטים. 
       
       חברת הכנסת דליה איציק וחבר הכנסת בנלולו, ברכות. חברת הכנסת רוחמה אברהם, נא לשבת במקום. חברי הכנסת וקנין, מרגי, נא לשבת במקום. חברי הכנסת משולם נהרי וגפני, הסתודדויות - לא במליאה. חבר הכנסת גפני, כבודו לא שומע משום שהוא לא מרכיב משקפיים? נא לשבת במקומות. תודה. נא לא להפריע. כבוד חבר הכנסת אזולאי, הבמה שלך. עשר דקות.

דוד אזולאי (ש"ס):
       
       אדוני היושב-ראש, עמיתי חברי הכנסת, ההצעה המונחת לפניכם היא הצעת חוק שיזמנו אני וחבר הכנסת רוני בר-און, יושב-ראש ועדת הכנסת. ההצעה המונחת לפניכם מבוססת על יסוד מרכזי במשטר דמוקרטי והוא זכות הציבור לדעת. אין עוד מוסד במדינה המנהל דיונים, פרט לענייני חוץ וביטחון, והדיונים מתנהלים ללא פרוטוקול. רק בוועדה לבחירת שופטים הדיונים הם ללא פרוטוקול. לא ברור לי מדוע זכות כה יסודית של זכות הציבור לדעת נמנעת מהציבור כשמגיעים לבחירת שופטים. אני שואל, מדוע ועדה זו זכאית לחיסיון בדיוניה?

היו"ר נסים דהן:
       
       חברי הכנסת, חבר הכנסת אזולאי, ברשותך, שניות מספר מזמנך וזה לא יהיה על חשבונך כמובן. 
       
דוד אזולאי (ש"ס):
       
       למה באמצע? תחזיק אותם עוד קצת במתח.

היו"ר נסים דהן:
       
       חבר הכנסת אזולאי, זה התקנון. מרגע שמגיעות התוצאות, קוראים אותן. 
       

הצעת חוק ההסדרים במשק המדינה (תיקון - ביטול 
שלילת גמלה להבטחת הכנסה בגין רכב), התשס"ד-2003
(הצעת קבוצת חברי הכנסת)
       
היו"ר נסים דהן:
       
       חברי הכנסת, בעד הצעת החוק - 50, נגד – 41. הצעת החוק התקבלה ותעבור לוועדת הכספים להמשך החקיקה.

דוד אזולאי (ש"ס):
       
       אני מברך את חבר הכנסת הרצוג על הצעת החוק הברוכה שעברה. בסופו של דבר, רואים שההיגיון עובד. 


הצעת חוק בתי-המשפט (תיקון - רישום פרוטקול), התשס"ד-2004

היו"ר נסים דהן:
       
       חברי הכנסת הרצוג, לבני, נא לפנות את המליאה.

דוד אזולאי (ש"ס):
       
       לחברי האופוזיציה יש הזדמנות להצביע בעד החוק שלי ואולי גם את זה נעביר.
       
       אדוני היושב-ראש, כל מטרת החוק הזאת היא לתת שקיפות ובקרה ציבורית ולראות שההחלטות בוועדה לבחירת שופטים מתקבלות באופן ראוי וללא שיקולים זרים והמידע לא מטוטא אל מתחת לשטיח.
       
       הצעת החוק הזאת לא נועדה לפגוע במערכת המשפט. הצעת החוק הזאת באה היות שלאחרונה רבו המבקרים את הוועדה לבחירת שופטים, וטוב נעשה אם נקבל את החוק, כדי להפסיק לזות שפתיים - - 

היו"ר נסים דהן:
       
       חברי הכנסת, נא לשמור על שקט במליאה. חברי הכנסת יתום, בן-מנחם, יש כאן חברי כנסת שלא קראו את שמם הרבה זמן ורוצים ששמם יהיה אל מול פני אומה. אז נעשה להם את הטובה הזאת.

דני יתום (העבודה-מימד):
       
       אתה יכול שוב לקרוא בשמי?

היו"ר נסים דהן:
       
       יחשבו שמדברים על אחיך. אמרתי: יתום. הלאה.
       
       
דוד אזולאי (ש"ס):
       
       אדוני היושב-ראש, היות שלאחרונה רבו המבקרים את הוועדה לבחירת שופטים, טוב נעשה אם נקבל את החוק כדי להסיר לזות שפתיים, כפי שאמרתי קודם, ולהקנות אמון בסיסי בשופטים הנבחרים על-ידי שנאפשר שקיפות בכל הקשור למינוי שופטים. אני גם מציע, שהפרוטוקול הזה יהיה חסוי ולא יוצע ברבים.
       
       אני רוצה לצטט - על חשיבות הפרוטוקול - מדבריו של נשיא בית-המשפט העליון לשעבר, השופט יואל זוסמן: "לפרוטוקול נודעת חשיבות רבה, שכן התקבל כתמונה נכונה של הדיון. פרוטוקול לקוי, שאינו משקף ואינו מאפשר לדעת כיצד התנהל הדיון, משמש משום כך עילה לביטול; אם אין פרוטוקול או נמצא בו פסול, ההליך מתבטל. כך בכל הליך משפטי או מינהלי". לצערי הרב, בוועדה לבחירת שופטים, משום מה - אין סיבה ומשום מה לא מנהלים פרוטוקולים - -

היו"ר נסים דהן:
       
       גברת עליזה, גם קולך נשמע.

דוד אזולאי (ש"ס):
       
       - - וכשזה מגיע לענייני השופטים, גם הדברים שהם עצמם אמרו על אחרים, משום מה זה נעצר אצלם. 
       
       לסיום, אדוני היושב-ראש, אני רוצה לצטט מהמקורות שלנו. בספר שמות מסופר על משה, גדול הנביאים, המקבל את הצעת יתרו שאומר: ואתה תחזה. משה מבין ששופט צריך אמון ישיר מן הציבור, ומינוי ללא שקיפות, יש בו טעם לפגם. ואכן, בספר דברים, בפרק א', אומר משה רבנו, עליו השלום: הבו לכם אנשים חכמים וידועים - הכתוב מלמד אותנו על שיתוף מלא של הציבור בבחירת שופטיו - ועל כך משיב העם: ותענו אותי ותאמרו, טוב הדבר אשר דיברת לעשות. אמירה ברורה, שלא צריכה פירוש. עם כל הזהירות והכבוד, עדיין לא הגענו לדרגה של שיתוף הציבור בתהליך בחירת שופטים כפי שהציע משה רבנו, עליו השלום, אלא מדובר כאן בסך הכול על טכניקה של בקרה בלבד, שהיא באמצעות הפרוטוקול. 
       
       לכן אני קורא ליושב-ראש הנהלת הקואליציה, חבר הכנסת גדעון סער, שרבים מחבריך חתומים אתי על הצעת החוק הזאת - אני מבקש בעניין הזה חופש הצבעה, על מנת שכל אחד יצביע על-פי מצפונו. תודה רבה, אדוני היושב-ראש.


היו"ר נסים דהן:
       
       ישיב שר המשפטים. כבוד השר, בבקשה לדוכן. חברי חברי הכנסת, נא לשבת במקומות. אנחנו נעבור להצבעה מייד עם תום דבריו של שר המשפטים. חבר הכנסת אזולאי, אתה רוצה להשיב?

דוד אזולאי (ש"ס):
       
        - - -

שר המשפטים יוסף לפיד:
       
       אדוני היושב-ראש, אדוני ראש הממשלה, בניגוד למה שאמר חבר הכנסת אזולאי, המציע את הצעתו, ישיבות של בחירת שופטים מתנהלות עם פרוטוקול.

היו"ר נסים דהן:
       
       אז אין בעיה בכלל.

שר המשפטים יוסף לפיד:
       
       הפרוטוקול כולל את כל הנתונים העיקריים של הבחירה - מי היו המועמדים, כיצד הצביעו, מי נבחר. מה שהפרוטוקול הזה לא כולל, זה תמליל של הדיון. הפרוטוקול לא כולל תמליל של דיון, מפני שאנחנו מדברים שם בגופם של בני-אדם.

מיכאל איתן (הליכוד):

גם לא כולל מי הצביעו - - -

שר המשפטים יוסף לפיד:
       
       אנחנו מדברים לגופם של בני-אדם. מה זאת אומרת? זאת אומרת, שכשמעלים שמו של שופט, אומרים למה הוא ראוי ולמה הוא לא ראוי. יש הרבה מאוד מועמדים שופטים, שלא לדבר על עורכי-דין. אז אחת מן השתיים: אם הפרוטוקול הזה יתפרסם - - -

רוני בר-און (הליכוד):
       
       לא, הוא לא יתפרסם.

שר המשפטים יוסף לפיד:
       
       אם הפרוטוקול הזה יתפרסם, אנחנו נלבין ברבים את פני האנשים שמדברים עליהם - - -

משולם נהרי (ש"ס):
       
- - -

היו"ר נסים דהן:
       
       חבר הכנסת משולם נהרי, נא לא להפריע. יש לכם זכות תגובה עוד מעט ואתה אחד המשיבים. למה להפריע באמצע?
       
שר המשפטים יוסף לפיד:
       
       אני מבין שאין הכוונה שהפרוטוקול יתפרסם, אבל הפרוטוקול יהיה קיים.

רוני בר-און (הליכוד):
       
       - - -

שר המשפטים יוסף לפיד:
       
       אז אני מודיע לך, שאם שופטים שיושבים בדין - שופטים צריכים לדון על כשרותם של שופטים לכהן בבית-משפט באינסטנציה גבוהה יותר, והם ייזהרו מלומר את מה שהם יודעים ומה שהם חושבים, כי זה יהיה בכתובים. לציבור יש אינטרס ממדרגה ראשונה שהדיון הזה יתנהל באופן חופשי, כך שכל חבר בוועדה יוכל לבטא את דעתו בלי לחשוש שזה יגיע לאוזניהם של הנוגעים בדבר.
       
       אשר לתהליך הדמוקרטי, בוועדה הזאת יושבים תמיד נציגים של הממשלה ושל האופוזיציה מהכנסת. לכן, יש פיקוח פוליטי דמוקרטי על הדיונים בוועדה הזאת. הרי ממה נפשך? אם מבחינה פוליטית משהו לא היה כשר, אז אחד משני הצדדים היה מדווח את זה לציבור. 
       
       רבותי, אנחנו צריכים להיות בטוחים בכך שאנחנו נוכל לקיים דיונים על בחירת שופטים ללא משוא פנים וללא חשש וללא חשד, בלי שינשפו בגבינו באיום שהדברים האלה יתגלו, כי רק אז כל אחד יאמר לחבריו מה הוא באמת יודע ומה הוא באמת חושב - - -

רוני בר-און (הליכוד):
       
- - - 

היו"ר נסים דהן:
       
       חבר הכנסת רוני בר-און, אתה מפריע.  
       
שר המשפטים יוסף לפיד:
       
       הצד הדמוקרטי מכוסה על-ידי נוכחות אופוזיציה וקואליציה בתוך הוועדה. הצד האנושי מכוסה על-ידי כך שאנחנו לא מפרסמים תמליל של מה שכל אחד אמר על שופט או עורך-דין זה או אחר. לכן, זו השיטה הטובה, זו השיטה הנכונה, ואם אנחנו רוצים לבחור את השופטים הנכונים ביותר, היא צריכה להישמר. 
       
       לכן, הממשלה מציעה לדחות את ההצעה.

היו"ר נסים דהן:
       
       ברשותך, שר המשפטים, תישאר על הדוכן, רק אם תסכים. חבר הכנסת נהרי ובר-און רצו לשאול שאלה, אם תסכים.

שר המשפטים יוסף לפיד:
       
       בבקשה. 

משולם נהרי (ש"ס):
       
       במשרדי הממשלה, בכל הישיבות על מינוי של אדם אחד, רושמים את הדברים. מה עם השקיפות? - - -

היו"ר נסים דהן:
       
       תודה רבה, שאלתך נשמעה. חבר הכנסת רוני בר-און, בבקשה. אני לא נותן יותר לשאול שאלות. שאלה קצרה בבקשה, כי זה לא דיון.

רוני בר-און (הליכוד):
       
       אדוני שר המשפטים, אני מבקש שתסביר איך אתה מתייצב מאחורי טיעון שכאשר שופטים בישראל, לא שופטים, נשיא בית-המשפט העליון ושני שופטים של בית-המשפט העליון - אין שופטים אחרים בוועדה לבחירת שופטים - מתבטאים על קידום שופטים, הם לא יוכלו להגיד משהו שהם חושבים שהוא אמת, הרי שקר הם לא אומרים, אם הוא יהיה "און רקורד" בכספת, והם יהיו מוכנים להגיד את זה רק בעל-פה. שאלה שנייה: הרי ההצעה נועדה למנוע תקלות, כאשר אתם שוקלים שיקולים לא נכונים ומציגים לכם דברים לא נכונים. איך אפשר יהיה לבדוק את זה אם לא יהיה פרוטוקול? אני אזכיר לך רק את קורות החיים של השופטת ארבל - - - 

היו"ר נסים דהן:
       
       חבר הכנסת רוני בר-און, זה לא נאום.
       
שר המשפטים יוסף לפיד:
       
       תודה רבה לך. התשובה היא, חבר הכנסת נהרי, שבכל בחירה של בני-אדם יש מצבים עדינים, והזכרת שמות היא בעייתית. תסכים אתי אולי, שאין בחירה יותר עדינה מבחירתם של שופטים, שנבחרים לכל החיים. זה ההבדל בין בחירת שופטים לבין בחירת פקידים ממשלתיים, שוועדת-רביבי בוחרת אותם או לא בוחרת אותם. זאת הסיבה. 
       
       מה שנוגע לשאלה של חבר הכנסת בר-און. תשמע, אתם לא צריכים לחשוש, שאם יש תשעה חברי ועדה שנוכחים בישיבה וקיבלו הודעות וקיבלו מכתבים וקיבלו מסמכים וקיבלו חוות דעת, שיהיה מכשול שימנע מהוועדה לדעת משהו על מישהו שאחר כך יתברר מתוך הכספת, כעבור שנים, שהם נכשלו בלשונם. אין שום חשש כזה, והתשובה הטובה ביותר שיש לי אליך: אדוני, עד היום שופטי ישראל הם הנבחרת הטובה ביותר שיצרה המדינה הזאת, ולזה אתה מסכים.

היו"ר נסים דהן:
       
       תודה רבה. חבר הכנסת אזולאי, הממשלה מתנגדת. זכותך להשיב.

דוד אזולאי (ש"ס):
       
       אדוני היושב-ראש, אני לא מאמין למשמע אוזני. עומד כאן שר, יושב-ראש תנועה שחרתה על דגלה את הדמוקרטיה, את חופש הביטוי וכל שאר הדברים, ואנחנו שומעים כיצד הוא יודע להפלות בין אדם לאדם. יש אנשים שאפשר להגיד את שמותיהם, אפשר לפרסם ברבים את מעשיהם, אבל שופט – לא. במיוחד כשאנחנו באים כאן ומה אנחנו מבקשים? שהפרוטוקול יהיה חסוי. אחרי 30 שנה פרסמו את הפרוטוקולים של מלחמת יום הכיפורים. מה קרה? קרה משהו? ואם יתברר שצריכים לגלות קלונו של מאן דהוא, מה הפסול בדבר הזה? אני לא מאמין שיושב-ראש תנועת שינוי, שר המשפטים טומי לפיד, אומר את הדברים הללו. במיוחד כשאני מבקש שהפרוטוקול הזה לא יתפרסם. 
       
       יותר מכך, איך אתה לא מדייק בדבריך? הרי אתה יודע שאין פרוטוקול, והפרוטוקול שאתה מדבר עליו הוא "בלוף". זה פרוטוקול לצורך האמירה שיש פרוטוקול, אבל תמליל ממש על כל המהלך של בחירת השופטים לא קיים בכלל.
       
       לכן הטיעונים שנשמעו כאן, לצערי הרב, אינם טיעונים, ואני מתפלא ששר המשפטים מעלה טיעונים לא ענייניים ובכך הוא מסתפק. 
       
       אני מוצא לנכון בכל זאת גם להגיד מי הם החברים החתומים על הצעת החוק הזאת, כפי שאמרתי בתחילת דברי: חבר הכנסת רוני בר-און, יוזם ההצעה, וחברי הכנסת אליעזר כהן, אהוד יתום, מגלי והבה, יולי אדלשטיין, יחיאל חזן, עמרי שרון, רוחמה אברהם, דוד לוי, לאה נס, גלעד ארדן, אילנה כהן, דוד טל, אריה אלדד, אורי יהודה אריאל, איוב קרא, אלי אפללו, דניאל בנלולו, ישראל אייכלר, מוחמד ברכה, יעקב מרגי, משה גפני, יצחק כהן, אמנון כהן, שלמה בניזרי, יאיר פרץ, אברהם רביץ, נסים זאב, יצחק וקנין, יורי שטרן, מיכאל נודלמן, ניסן סלומינסקי, יעקב ליצמן, אליהו ישי, נסים דהן, מרינה סולודקין, קולט אביטל, משה כחלון. אני מאוד מקווה שלפחות אלה שחתמו על הצעת החוק הזאת, יתמכו בה. תודה רבה. 

היו"ר נסים דהן:
       
       תודה. אני רוצה להזכיר שקריאת השמות ששמענו לא היתה הצבעה. ההצבעה עכשיו. 
       
       מי בעד? מי נגד? 
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 19
בעד ההצעה להסיר מסדר-היום את הצעת החוק – 42
נמנעים – 3
ההצעה להסיר מסדר-היום את הצעת חוק בית-המשפט 
(תיקון – רישום פרוטוקול), התשס"ד-2004, נתקבלה. 
       
היו"ר נסים דהן:
       
       בעד – 19, נגד – 42, נמנעים – 3. הצעת החוק לא נתקבלה. 
       

הצעת חוק הגנת הצרכן (תיקון - החזר כספי בביטול עסקה), התשס"ד-2004
[הצעת חוק פ/2337; נספחות.]
(הצעת חבר הכנסת שלום שמחון)

היו"ר נסים דהן:
       
       אנו עוברים לסעיף הבא: הצעת חוק הגנת הצרכן (תיקון – החזר כספי בביטול עסקה), של חבר הכנסת שלום שמחון.

יצחק כהן (ש"ס):
       
       להצביע נגד.

היו"ר נסים דהן:
       
       חברי הכנסת, נא לתת לחבר הכנסת שמחון להציג את החוק.

שלום שמחון (העבודה-מימד):
       
       אדוני היושב-ראש, חברי חברי הכנסת, הצעת החוק המובאת לפניכם קובעת, כי צרכן יוכל להחזיר מוצר שקנה בתוך עשרה ימים מיום קנייתו ולקבל בתמורה החזר כספי או זיכוי שאינו מוגבל בזמן, כבחירתו. 
       
       מטרת החוק להקל על הצרכן ולצמצם את הקשיים שמערימים בתי-עסק בעת החזרת מוצרים. מרבית החנויות אינן מחזירות החזר כספי, ואחרות נותנות זיכוי מוגבל בזמן, במקרה הטוב לשנה ובמקרים אחרים לחצי שנה, ואף לחודשיים. כולנו מכירים את התופעה של זיכויים שמתיישנים בארנק עד שפג תוקפם, בלי שהצרכן יצליח למצוא מוצר חלופי בחנות שבה קנה. 
       
       עם זאת, כי למנוע ניצול החוק לרעה והחזרת מוצרים לאחר שנעשה בהם שימוש, קובעת הצעת החוק כי המוצר יוחזר אם לא נעשה בו שימוש ובתנאי שלא נפגם. על-פי ההצעה, פתיחת אריזה לא תיחשב לפגימה במוצר.
       
       בנוסף, במטרה למנוע פגיעה בעוסקים שנגרמו להם הוצאות שונות בעת המכירה, למשל עמלה שמועברת לחברות האשראי, קובעת הצעת החוק, כי עוסק רשאי לנכות מסכום ההחזר הכספי שיקבל הלקוח דמי ביטול בשיעור שלא יעלה על 5% מעלות המוצר. כמו כן, יינתן ההחזר הכספי באותו אופן שבו בוצע התשלום – במזומן, באשראי או בשיק דחוי.

יצחק כהן (ש"ס):
       
       ההצעה של איתן כבל יותר טובה. 

שלום שמחון (העבודה-מימד):
       
       אבל גם איתן הצביע נגדכם עכשיו. 

היו"ר חמי דורון:
       
       חבר הכנסת כהן, קריאות ביניים רק בישיבה.

שלום שמחון (העבודה-מימד):
       
       חברים, מסתכלים עלינו, בואו לא נעשה מעצמנו קרקס. 
       
       אני מאמין כי להצעת חוק זו חשיבות צרכנית ממדרגה ראשונה, והיא חלק ממאבק כולל לפיתוח תרבות צרכנית בישראל, המבוססת על הבנת הצרכן כי כספו הוא הנכס העיקרי שלו בהתנהלות מול הסוחרים. 
       
       סגן שר התעשייה והמסחר, מאחר שבאנו בדברים, נוכח התנגדות הממשלה, אני רוצה להגיד כמה דברים שהיו הסיכום בינינו: על שולחן ועדת הכלכלה מונחות שתי הצעות חוק, של חבר הכנסת פינס ושל חברת הכנסת אורית נוקד, שעוסקות בפרסום מדיניות בית-העסק לגבי החזרת מוצר בשלט ברור. הסיכום בינינו הוא - ואחרי יאמר אותו דבר גם חבר הכנסת איתן כבל, אם ירצה בכך – שהצעת החוק הזאת תאוחד עם הצעות החוק של חברי הכנסת פינס ונוקד, והן יהפכו להצעת חוק אחת. במסגרת הצעת החוק, רשימת המוצרים שתמורתם יהיה החזר כספי תתואם עם הממשלה, וכלל החוק יתואם עם משרד התעשייה והמסחר. 

שר התחבורה מאיר שטרית:
       
       בהסכמתם.

שלום שמחון (העבודה-מימד):
       
       בהסכמת משרד התעשייה והמסחר. לכן אני מבקש שהממשלה תשנה את עמדתה ותתמוך בחוק. 


היו"ר חמי דורון:

        תודה רבה. סגן השר מיכאל רצון, בבקשה, לתשובה. 
קריאה:
       
       יש אותה הצעה לחבר הכנסת איתן כבל.


הצעת חוק הגנת הצרכן (תיקון - החזר כספי במזומן 
בשל החזרת טובין), התשס"ד-2004
[הצעת חוק פ/2325; נספחות.]
(הצעת קבוצת חברי הכנסת)

היו"ר חמי דורון:

       חבר הכנסת איתן כבל יציג את הצעת חוק הגנת הצרכן (תיקון – החזר כספי במזומן בשל החזרת טובין).

איתן כבל (העבודה-מימד):
       
       אדוני היושב-ראש, חברי חברי הכנסת, הנחת העבודה בארצות-הברית ואף במדינות אירופה היא, כי אפשרות החזרת מוצרים וקבלת מזומן תמורתם מעודדת קנייה ומהווה תחרות על כיסו של הצרכן בהיותה שירות איכותי ללקוח. בתי-העסק מאפשרים לקונה להחזיר סחורה שרכש אם לא ניזוקה ולא נעשה בה שימוש ולקבל תמורתה מלוא התשלום במזומן.
       
       נוהג זה, חברי חברי הכנסת, איננו קיים בארץ. לפי החוק הקיים, משווקים אינם מחויבים לאפשר לצרכנים להתחרט על הקנייה ולהחזיר להם את כספם. הדבר אפשרי רק בחוזים מיוחדים של עסקאות מכר מרחוק, כקנייה באמצעות האינטרנט והטלפון - - -

היו"ר חמי דורון:

	חבר הכנסת פרץ, חבר הכנסת שמחון, רבותי, אפילו אני שיושב קרוב לחבר הכנסת כבל איני שומע מה הוא אומר. אני מבקש, חבר הכנסת נהרי, אנא מכם.

יצחק כהן (ש"ס):
       
       מה עם חבר הכנסת רצאבי?

היו"ר חמי דורון:

	תהיה רגוע. 

איתן כבל (העבודה-מימד):
       
       לפי החוק הקיים, משווקים אינם מחויבים לאפשר לצרכנים להתחרט על הקנייה ולהחזיר להם כספם. הדבר אפשרי רק בחוזים מיוחדים של עסקאות מכר מרחוק, בקנייה באמצעות האינטרנט והטלפון, מכירה בבתים ועסקאות מכירה של יחידות נופש. 

	הצעת החוק באה לקבוע, כי צרכן רשאי, בתוך 14 יום ממועד הרכישה, להשיב סחורה ולקבל תמורתה מלוא החזר כספי במזומן, אם היא שלמה וללא פגיעה. בנוסף קובעת הצעת החוק, כי שר האוצר, בהתייעצות עם ועדת הכלכלה של הכנסת, יקבע בהוראות החלת החוק על מוצרים שונים ואמצעי רכישה שונים, כמו גם פיצוי העוסק בגין השלכות כספיות של ביטול העסקה. 

	על מנת להבטיח יישום הוראות הצעת החוק, נקבעו עונשין  לעוסק שעבר על הוראותיה. 

       הצעת החוק היא בעלת תועלת הן למשווקים השונים שתוצרתם ושיווקם יעודדו לתחרות שתושפע מאיכות השירות ומתנאי העסקה, והן לצרכנים שיקבלו תמורה מלאה לכספם. 

	חברי חברי הכנסת, מדובר בהצעת חוק צרכנית מהמדרגה העליונה. 

       אני מצטרף לדבריו של חברי, חבר הכנסת שלום שמחון, ביחס להודעת הממשלה, מלה במלה. תודה רבה.

היו"ר חמי דורון:

       
       תודה רבה לחבר הכנסת כבל. אדוני סגן שר התעשייה, המסחר והתעסוקה, בבקשה. 
       
סגן שר התעשייה, המסחר והתעסוקה מיכאל רצון:
       
       אדוני היושב-ראש, חברי חברי הכנסת, הצעת החוק מאפשרת לצרכן להחזיר טובין שרכש בתוך עשרה ימים מיום שקיבלם לרשותו, וזאת בתנאי שהטובין לא נפגמו ולא נעשה בהם שימוש. פתיחת אריזה לא תיחשב לפגימה. העוסק יהיה חייב להשיב את מלוא סכום העסקה בניכוי דמי ביטול, שלא יעלו על 5% מהמחיר ששולם עבור הטובין.
       
       משרד התעשייה, המסחר והתעסוקה לא יכול לקבל את הצעת החוק הזאת כפי שהיא, כיוון שהצעת החוק קובעת חובה גורפת מדי, אשר בשוק חופשי אין לה הצדקה. הצעת החוק אינה מביאה בחשבון עסקאות רבות שמן הראוי היה שלא לכפות עליהן חובת ביטול עסקה והחזר כספי, כגון עסקאות לרכישת רכב או לרכישת דירה, עסקאות לרכישת טובין שייוצרו לפי דרישת הצרכן וכו'. 
       
       חוק הגנת הצרכן דבק בעיקרון, שמשנכרת חוזה, על הצדדים לקיימו, אולם קיימות עסקאות מיוחדות שלגביהן קיימת הצדקה לתת לצרכן אפשרות לבטלן ולקבל החזר כספי. המחוקק אפשר לצרכן באותן עסקאות מיוחדות, שהן עסקאות ברוכלות, עסקאות לרכישת יחידת נופש ועסקאות מכר מרחוק, לבטל את העסקה בתוך 14 יום ולקבל את הסכום הכספי ששילם. החוק מניח שבאותן עסקאות הצרכן מצוי בנחיתות כה רבה, עד כי מוצדק לסטות מהעיקרון החוזי ולאפשר זכות ביטול והחזר כספי. 
       
       משרד התעשייה, המסחר והתעסוקה סבור, כי ייתכן שיש מקום לתת זכות ביטול והחזר כספי במקרים נוספים מוגדרים, ועל כן אני הסכמתי לכך שהחוק יעבור לוועדת הכלכלה ויאושר בקריאה טרומית, בהתניה שכל הצעת חוק תצטרף להצעות החוק של אופיר פינס ואורית נוקד ותתואם באופן מוחלט בהסכמת המשרד. תודה.
       
היו"ר חמי דורון:
       
       חבר הכנסת שמחון, האם אתה מקבל את ההצעה?
       
שלום שמחון (העבודה-מימד):
       
       מסרתי את הודעתי, ואני עומד מאחורי ההודעה.
       
בנימין אלון (האיחוד הלאומי - ישראל ביתנו):
       
       אם הממשלה לא מתנגדת, אז אני מתנגד.
       
היו"ר חמי דורון:

       אם הממשלה לא נגד, זכותך להתנגד. בבקשה.
       
בנימין אלון (האיחוד הלאומי - ישראל ביתנו):
       
       אדוני היושב-ראש, אני כמובן אצביע נגד, כמו שהתקנון מחייב. 
       
       אני הייתי מסכים עם ההיגיון הבסיסי של המציעים, שאם קונים מוצר שהוא לא טוב, חובה להחליפו. זה כלל בסיסי בחיים וזה גם כלל בסיסי בדמוקרטיה. אם ראש ממשלה לא מתפקד, חובה להחליף אותו. זה ראש ממשלה שנאלץ לעבוד בשיטה של עריצות שלטונית ונאלץ למרוד במצע של הסיעה שבשמה הוא הלך, שנאלץ לסרב למשאל של התנועה ששלחה אותו ומרגיש שכאילו הוא יסד את הליכוד והוא אחראי לליכוד וכולם לא שווים כלום; ראש ממשלה שמשיג החלטות ממשלה על-ידי כך שהוא מפחיד שרים שהוא יפטר אותם, ראש ממשלה שאומר לכולם שהכנסת תדון במה שהחליטו בממשלה ואין בזה כדי לפנות יישובים, אבל  ביום ראשון תונח בפני הממשלה הצעת חוק של יישום ההינתקות, ששם כתוב שראש הממשלה בצו מחליט מתי מפנים.
       
       ביבי ימשיך לחשוב בתמימות שיש ארבע קבוצות וכי לפני כל קבוצה יהיה דיון, אבל זה לא מה שכתוב בחוק. בחוק כתוב שראש הממשלה בצו יחליט. יש שתי מפות, תוספת ראשונה ושנייה, אבל מי מהחברים בממשלה יטרח לקרוא חוק משעמם של פיצויים עם 200 סעיפים? אף אחד לא. בשביל זה יש ראש ממשלה שיודע להוביל ויש לו ניסיון פוליטי. אפשר להחריב יישובים, ממילא אף אחד לא יחליף אותו. מי יעז להתמודד מולו בבחירות הבאות? 
       
       אני בעד העיקרון של החוק, אבל כל עוד אי-אפשר ליישם את זה בחיים הדמוקרטיים ואי-אפשר להחליף את המוצר, אני איאלץ להצביע נגד החוק, לפי התקנון.
       
עבד-אלמאלכ דהאמשה (רע"ם):
       
- - - 
       
היו"ר חמי דורון:
       
       אנו עוברים להצבעה על הצעת חוק הגנת הצרכן (תיקון - החזר כספי וביטול עסקה), התשס"ד-2004, של חבר הכנסת שלום שמחון.
       
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה – 51
בעד ההצעה להסיר מסדר-היום את הצעת החוק – 2
נמנעים – 1
ההצעה להעביר את הצעת חוק הגנת הצרכן הצעת חוק הגנת הצרכן (תיקון - החזר כספי 
וביטול עסקה), התשס"ד-2004, לדיון מוקדם בוועדת הכלכלה נתקבלה.

היו"ר חמי דורון:
       
       51 בעד, שניים נגד, ונמנע אחד. חבר הכנסת פרץ, כל השורה שלך הצביעה. אתה פשוט איחרת. אפשר להוסיף אותך, אף שלא משנים תוצאות הצבעה. גם חבר הכנסת שטרן מצטרף לאלה שהצביעו בעד. הוועדה שתדון בחוק הזה היא ועדת הכלכלה. 
       
       עכשיו אנו נצביע על הצעת חוק הגנת הצרכן (תיקון - החזר כספי במזומן בשל החזרת טובין), התשס"ד-2004, של חבר הכנסת איתן כבל וקבוצת חברי הכנסת. 
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה – 54
בעד ההצעה להסיר מסדר-היום את הצעת החוק – 2
נמנעים – אין
ההצעה להעביר את הצעת חוק הגנת הצרכן (תיקון - החזר כספי במזומן בשל 
החזרת טובין), התשס"ד-2004, לדיון מוקדם בוועדת הכלכלה נתקבלה.
       
היו"ר חמי דורון:
       
       54 בעד, שניים נגד, ואין נמנעים. אני קובע שהצעת החוק הזאת תעבור לוועדת הכלכלה. 
       

הצעת חוק המכר (דירות) (תיקון - חובת התאמה 
בין מצגי המוכר למפרט), התשס"ד-2004
       [הצעת חוק פ/2473; נספחות.]
(הצעת חבר הכנסת מאיר פרוש)

היו"ר חמי דורון:
       
       אנו עוברים להצעת החוק הבאה: הצעת חוק המכר (דירות) (תיקון - חובת התאמה בין מצגי המוכר למפרט), התשס"ד-2004. חבר הכנסת מאיר פרוש, בבקשה.
       
מאיר פרוש (יהדות התורה):
       
       אדוני היושב-ראש, חברי הכנסת, סעיף 2 לחוק המכר (דירות), התשל"ג-1973, מטיל חובת גילוי על מוכר דירה, קבלן או אדם פרטי, לגבי הדירה הנמכרת. הסעיף מחייב את המוכר לצרף לחוזה מפרט שמתאר את הדירה. חובת גילוי זו נחשבת לחובת גילוי לפי דין, ומטרתה להבטיח שזכויות רוכש הדירה יובאו לידיעתו בצורה ברורה ומובנת; על המוכר למסור את המפרט של הדירה, לכל המאוחר במועד כריתת החוזה. 
       
       עד כאן לכאורה הכול טוב ויפה. יש כאן הגנה על הצרכן שמשלם במיטב כספו בעבור הדירה, ואני חושב שלרוב הצרכנים זו העסקה הגדולה והחשובה ביותר בהיקף הכספי שלה בחיים שלהם. אבל מה לעשות - - -
       
היו"ר חמי דורון:
       
       אדוני, השר ישראל כץ. חברת הכנסת גילה גמליאל, את מפריעה לחבר הכנסת פרוש. 
       
מאיר פרוש (יהדות התורה):
       
       אבל מה לעשות שהמציאות מוכיחה, כי ברבים מהפרוספקטים השיווקיים ותיקי המידע של הקבלנים נכללים נתונים מטעים, או לפחות העלולים להוות מצג שווא, שיש בו כדי להוות הטיה מפורשת לפי חוק החוזים. מציגים בפרוספקט השיווקי הרים וגבעות, ובמפרט זה נעלם. 
       
       התיקון להצעת החוק שאני מביא כאן לפניכם נועד למנוע מצב שבו יוכל הקבלן להסתמך על המפרט שמסר ולהתחמק מטענת ההטיה המכוונת בגין מצגים בפני רוכשי הדירות בפרוספקט השיווקי, כפי שאירע מספר רב של פעמים בבתי-משפט. הצעת החוק אומרת, שאם יש סתירה בין מצגים שיצר הקבלן לבין המפרט, זה יתפרש תמיד לטובת הרוכש. כלומר: הגנה כפולה לצרכן. 
       
       אני סבור, חברי הכנסת, שהצעת החוק זו היא הצעה טובה, שמגינה על הצרכנים, ואני גם אוסיף שהיא לא כרוכה בעלות תקציבית למדינה, ולכן אני מבקש מחברי הכנסת לתמוך בה. 
       
       אדוני היושב בראש, הפער בין ההבטחה לבין הביצוע בפועל – כלומר, ההבדל בין הפרוספקט לבין המציאות, קיים לדאבוננו הרב גם בחיים הציבוריים. ולעתים הפער יוצר לא רק מרחק, אלא הייתי אומר אפילו תהום. אני רוצה להזכיר שראש הממשלה היה לפני יותר מעשור שר הבינוי והשיכון. ואני יודע שהוא נתקל לא אחת בתופעה קשה של פערים בין הבטחות של קבלנים לבין הביצוע בפועל של בניית הדירות שהרוכשים קיבלו. ובאמת קשה לי לומר, אדוני ראש הממשלה, שאתה התאהבת בתופעה, בחיזיון המדכא הזה, ואתה חלילה רוצה לאמץ זאת כדרך חיים. 
       
       הנביא ירמיהו אמר על כך, במשפט הזה: משרך דרכיו. כלומר: סוטה מהדרך. ובספר שופטים נאמר: לא תהיה תפארתו על הדרך שהוא הולך, כלומר: לא יוסיף לו כבוד ותפארת אלא להיפך. זה ביזיון היסטורי וגינוי בתולדות עם ישראל. 
       
       ואני אומר שהפער בין ההבטחה לפני הבחירות לבין הביצוע בפועל, המרחק, כמו שאמרתי קודם, הוא עד כדי תהום. המרחק בין המצע הפוליטי לבין הביצוע בפועל הגיע, אדוני ראש הממשלה, לשיא על-ידך. ואני מרגיש שראש הממשלה אפילו לא נבוך, הוא גם לא נכלם, הוא לא מתבייש. 
       
       ואני רוצה לומר לכם: אתמול עמדתי מעל במה זו וציטטתי הכרזות של ראש הממשלה מן העבר בנוגע לתוכנית ההתנתקות דהיום, ואני חוזר שוב בקצרה: כאשר ראש הממשלה היה בעבר חישוקאי מול ראש הממשלה דאז יצחק שמיר, הוא הזהיר אותנו תמיד שכניעה לטרור תביא עוד טרור. ורק לפני שנה ומחצה הוא התנגד לתוכניתו של עמרם מצנע. ואנחנו זוכרים את אמירתו של ראש הממשלה - ואני מצטט - שדין נצרים כדין תל-אביב. ופינוי נצרים, אמר ראש הממשלה, יהיה אסון, משום שבתגובה לטרור נצטרך להיכנס מחדש לשטח, והעולם יפרש זאת ככיבוש מחדש. והעולם מתנגד לכך. זה הציטוט, לפי מה שאני זוכר. 
       
       ואני רוצה לומר לכם, חברי הכנסת, בואו וניזכר מיהו זה שבכלל עמד בראש ההפגנות הסוערות נגד הסכמי אוסלו, ומיהו זה שהטיף לנו כל השנים שוב ושוב נגד נסיגה חד-צדדית. ואנחנו כולנו תוהים ושואלים, מה נשתנה? מה נשתנה? ואני שואל את ראש הממשלה שאלה שהיא אולי מביכה. מכיוון שאני בטוח שראש הממשלה גאה בעברו - הוא גאה בעברו הביטחוני, הוא גאה בעברו כחישוקאי, בעברו כמוביל נגד הכניעה לטרור - אני שואל, מה נשתנה? היום אני אוסיף עוד ציטוט - - -
       
קריאה:
       
       זו הצעת החוק שלך?

קריאה:
       
       זה מה שיש בחוק?

קריאה:
       
       תגיש הצעה לסדר-היום. 
       
מאיר פרוש (יהדות התורה):
       
       היום אני אוסיף עוד ציטוט.
       
קריאות:
       
       - - -
       
היו"ר חמי דורון:
       
       חבר הכנסת ברונפמן וחבר הכנסת כהן. 
       
מאיר פרוש (יהדות התורה):
       
       אני מדבר על ההבדל בין המפרט שמוכרים לבן-אדם שקונה את הדירה, לבין מה שהוא מקבל בפועל - - -
       
היו"ר חמי דורון:
       
       חבר הכנסת פרוש.
       
מאיר פרוש (יהדות התורה):
       
       - - - על מה שאתה מבטיח לפני בחירות ומה שאתה מקיים אחר כך. 
       
היו"ר חמי דורון:
       
       חבר הכנסת פרוש, אני מבקש ממך, תיצמד להצעת החוק שלך. 
       
מאיר פרוש (יהדות התורה):
       
       במסגרת עשר הדקות שלי יש לי הזכות לומר מה שאני רוצה. 
       
היו"ר חמי דורון:
       
       אני מעיר לך שתיצמד להצעת החוק שלך.
       
קריאה:
       
       אתה פשוט מזמין אותנו להצביע נגד החוק שלך. 
       
קריאה:
       
       חשבתי להצביע בעד. 
       
מאיר פרוש (יהדות התורה):
       
       היום אני אוסיף עוד ציטוט. אולי ציטוט חשוב מן העבר, כדי שזה ייכנס ל"דברי הכנסת", ועוד לפני זה - כדי שייכנס לאוזניים של חברי הכנסת מהליכוד, אלה שתומכים במדיניות ההתנתקות של ראש הממשלה. אני רוצה להזכיר, שלפני תשע שנים - -
       
קריאה:
       
       מה עניין שמיטה להר-סיני?

מאיר פרוש (יהדות התורה):
       
       - - נתן אריאל שרון ריאיון לעיתון "כפר חב"ד", שבו הוא אמר כהאי לישנא, אני מצטט: לשמחתי לא יעזור כלום לממשלה ולכוונותיה, המתיישבים לא מתכוונים לזוז מהמקומות הללו. ואז המראיין שואל את שרון, היום ראש הממשלה, אז הוא היה נגד הסכמי אוסלו - - 
       
קריאה:
       
       דבר לעניין. 
       
מאיר פרוש (יהדות התורה):
       
       - - לאיזו תגובה אתה מצפה מהם כאשר ינסו לפנות התנחלויות? ואז שרון השיב: זה בכלל לא בא בחשבון. זה יהיה דבר חמור ביותר. לדעתי המתיישבים לא יתפנו, ואני חושב שהממשלה תצטרך לחשוב היטב, לאן תוביל בהחלטה כזאת. ודבר זה - אמר אז שרון - יביא לתוצאות החמורות ביותר, למלחמת אחים. אדוני היושב-ראש, כך שרון אמר אז. את צמד המלים הנוראות האלה, מלחמת אחים, ביטא ראש הממשלה דהיום, אריאל שרון, באותו הקשר של הנסיגה מחבלי ארץ-ישראל. ואז שרון ביטא את הדברים האלה, שמעבירים רעד, מעבירים אימה בעם ישראל - כבר לפני תשע שנים. אז אנחנו שואלים, מה נשתנה? 
       
       ואני רוצה לומר לכם, עמיתי חברי הכנסת, אני רוצה לחדד ולומר: את המלים הנוראות האלו אמר שרון על אוסלו, כשהיה הסכם. אפשר לחלוק על תומכי הסכם אוסלו. אבל גם כאשר זה נעשה בהסכם, כדת וכדין, הביאו את זה לכנסת, זה היה בממשלה, אמר אז שרון את המלים האלה. וההתנתקות היום היא חד-צדדית, בלי כל הסכם. אני מסיים, אדוני היושב-ראש - - -
       
היו"ר חמי דורון:
       
       אני מודה לך. 
       
מאיר פרוש (יהדות התורה):
       
       נניח לו לעבר, ואני רוצה לדבר על העתיד. 
       
קריאה:
       
       זה נוהל מאוד - - - בכנסת. 
       
מאיר פרוש (יהדות התורה):
       
       הרי כל בר-דעת מבין שההתנתקות תהיה פרס אולטימטיבי לטרור. 
       
קריאות:
       
       - - -
       
היו"ר חמי דורון:
       
       הוא נמצא במסגרת דבריו והוא כבר מסיים. 
       
מאיר פרוש (יהדות התורה):
       
       גם כאשר הוא מצוי בשפל וידה של ישראל, ברוך השם, על העליונה, כמו בהסכם אוסלו שגדולי התורה התנגדו לו בחריפות, גם הפעם לפנינו שכפול של הרמת הפלסטינים מהקרשים. והטרור יוכיח כי ניתן להכניע באמצעותו את ישראל בכל עת, והנסיגה - המלה הרכה יותר: ההתנתקות - תעודד את הטרור להמשיך ולהמשיך, ואנחנו בכך חלילה נהיה פה במצב של טרור אין קץ. כי גם אחרי ההתנתקות הפלסטינים ינסו להגביר את הטרור ביהודה ובשומרון, כדי להביא כמובן לנסיגתנו גם משם. וההנחה המוטעית, שהפלסטינים ישבו בטל ברצועת-עזה היא מוטעית, כמובן, מיסודה, כי לאחר ההתנתקות תהפוך הרצועה למאגר של טילים ו"קטיושות". וזה יאלץ אותנו, בסופו של דבר, לכבוש מחדש את השטחים שהתנתקנו מהם.
       
       דרך אגב, אני אומר: אתה, ראש הממשלה, אומר היום - ולא לפני הבחירות - שהלכת על תוכנית ההתנתקות מכיוון שעזה היא מקום שבטוח שלא נישאר בו בעתיד. אני אומר שאתה אומר את זה היום, כי בעבר טענת ושכנעת שיש להיאבק ולהילחם כדי שלא נצא מעזה לעולם. 
       
היו"ר חמי דורון:
       
       חבר הכנסת רן כהן, תראה לי בלון - - - שאתה יכול לסגור לו את פיו. 
       
מאיר פרוש (יהדות התורה):
       
       כך אמרת, כך כתבת, כך פרסמת מאמרים בזכות היישובים והנוכחות בגוש-קטיף. אז מדוע קבעת כעת שעזה היא מקום שבטוח שלא נישאר בו בעתיד?
       
רן כהן (יחד):
       
       - - - בתקנון - - -
       
מאיר פרוש (יהדות התורה):
       
       אדוני היושב-ראש - - -
       
היו"ר חמי דורון:
       
       אדוני חבר הכנסת פרוש, אני מבקש שתסיים את דבריך. 
       
מאיר פרוש (יהדות התורה):
       
       אני מציע לומר, אני מציע שלא להוליך שולל את העם בהבטחה, כי גם הקבלנים נותנים כל מיני הבטחות. ואני רוצה לומר לראש הממשלה, שגם אם ארצות-הברית אומרת היום שהיא תעמוד מאחורינו לגבי גושי ההתיישבות ביהודה ובשומרון, אם חלילה יהיה פה טרור והעולם יהיה נגדנו, גם ארצות-הברית תעשה מה שמדינות העולם יבקשו ממנה, בנוסח כזה או אחר. ולכן אני אומר שהאמירה הזאת של מה שרואים מכאן לא רואים משם – רצוי מאוד שתהיה לך ראייה מדינית כמו שבעבר היתה לך. 
       
       ולכם, חברי הכנסת, אני רוצה לומר משפט אחרון: אילו ידעתי  שוועדת שרים היתה דנה בכנות על הצעת החוק שלי, שאין לה כל עלות תקציבית, אני יכול לשמוע אמירה כזאת - מי יהיה בעד, מי יהיה נגד. הרי בין כך ובין כך, מכיוון שאני הגשתי את ההצעה, מכיוון שאני באופוזיציה, צריכים לצאת נגד זה. אז אני מנצל את עשר הדקות האלו כדי לומר שיש הבדל - - 
       
היו"ר חמי דורון:
       
       אדוני סיים?
       
מאיר פרוש (יהדות התורה):
       
       - - בין המפרט שהקבלן נותן היום לבין הדירה מחר - -
       
היו"ר חמי דורון:
       
       אני מבקש, חבר הכנסת פרוש. סיימת לדבר. 
       
מאיר פרוש (יהדות התורה):
       
       - - ויש הבדל בין מה שראש הממשלה הבטיח לפני הבחירות, לבין מה שהוא עושה אחרי הבחירות. תודה רבה. עשר דקות. 
       
עמרם מצנע (העבודה-מימד):
       
       אתה הרווחת גם את הנגד שלנו ביושר. 
       
היו"ר חמי דורון:
       
       נכון. גברתי שרת הבינוי והשיכון, חברת הכנסת ציפי לבני. 
       
       רק הערה, חבר הכנסת פרוש, אני מצטער מאוד על שאתה מתנהג בניגוד לתקנון. הסעיף הובא לידיעתי במפורש בפרק ההוראות הכלליות, בסעיף 67, גם (א) וגם (ב). אתה פשוט נהגת בניגוד לתקנון. אני חושב שניצלת בצורה בוטה ולא יאה את העובדה שאני יושב-ראש חדש. אני מבטיח לך שזה לא יקרה פעם נוספת. פעם אחת אפשר לעבוד על היושב-ראש הזה. תודה. 
       
שרת הבינוי והשיכון ציפי לבני:
       
       אדוני היושב-ראש, חברי הכנסת, אני מבקשת מהבית לנהוג אותה מידת רצינות שנהג מגיש הצעת החוק בהצעת החוק שלו עצמו, כי הסתבר שהוא אינו רואה מול עיניו את טובת קוני הדירה, אלא ניצל את ההזדמנות לנאום פוליטי. לכן, ממילא, אני מבקשת להתנגד להצעת החוק בהגדרה. כדי להרגיע את אלה שאכן טובת הקונים מול עיניהם, אני בכללם, ובטוחני שכל חברי המשכן, עמדת משרד השיכון, שחבר הכנסת פרוש עמד בראשו בעבר ויכול היה להגיש הצעה מהסוג הזה, היא שאין בכך כדי להוסיף דבר לטובת הקונה. כל הוראות הדין הקיים מכסות את הקונה, וייתכן שדווקא הצעת החוק אף עלולה לגרוע ממנו. 
       
       אני מבקשת מהבית כולו להתנגד להצעת החוק. 
       
היו"ר חמי דורון:
       
       תודה רבה לשרת הבינוי והשיכון. 
       
       אנחנו עוברים להצבעה. 
       
הצבעה מס' 5
       
בעד ההצעה להעביר את הצעת החוק לדיון מוקדם בוועדה – 11
בעד ההצעה להסיר מסדר-היום את הצעת החוק – 45
נמנעים – אין
ההצעה להסיר מסדר-היום את הצעת חוק המכר (דירות) 
(תיקון – חובת התאמה בין מצגי המוכר למפרט), התשס"ד-2004, נתקבלה.
       
היו"ר חמי דורון:
       
       11 בעד, 45 נגד ואין נמנעים. חבר הכנסת פרוש, נדמה לי שהרווחת את זה ביושר גם מספסלי האופוזיציה. הצעת החוק לא נתקבלה. 
       

הצעת חוק לשיפור המאזן הדמוגרפי בנגב ובגליל, התשס"ד-2004
[הצעת חוק פ/2251; נספחות.]
(הצעת קבוצת חברי הכנסת)

היו"ר חמי דורון:
       
       חברי הכנסת, אנחנו עוברים לנושא הבא: הצעת חוק לשיפור המאזן הדמוגרפי בנגב ובגליל, התשס"ד-2004, של חבר הכנסת יעקב מרגי וקבוצת חברי כנסת. חבר הכנסת מרגי, בבקשה. 
       
יעקב מרגי (ש"ס):
       
       אדוני היושב-ראש, כבוד ראש הממשלה, חברי חברי הכנסת, הצעת החוק המוגשת היום מדברת על שיפור המאזן בנגב ובגליל. אני רוצה למסור לבית הנכבד הזה הבהרה: אומנם בכותרת כתוב: "הצעת חוק לשיפור המאזן הדמוגרפי בנגב ובגליל", אך הפנו את תשומת לבי לכך שהמלה "דמוגרפי" מעוררת כביכול קונוטציה נגד הציבור הערבי. קיבלתי את ההערה, ואם החוק יעבור בקריאה טרומית, בהמשך אשנה את הכותרת ל"הצעת חוק לשיפור המאזן בנגב ובגליל". 
       
       הוצאתי מהמילון את ההגדרה של המלה "דמוגרפיה", ואני רוצה לקרוא אותה בפניכם. דמו – עם, אנשים בשפה היוונית. דמוגרפיה – מדע העוסק במחקר כמותי של אוכלוסיית בני-האדם, לרבות הרכבם, התפלגותם וקווי התפתחותם. עוד הגדרה – מצב האוכלוסיה מבחינה כמותית. יש הערה של מי שניסח את ההסבר, שאומרת שאין לדחות על הסף כל תיאוריה המצביעה על קשר בין דמוגרפיה למלחמה. בגלל ההערה בכוכבית הסכמתי למחוק את המלה "דמוגרפיה" בהצעת החוק, ואני מבהיר מעל כל צל של ספק, שהמטרה היא למנף את הנגב והגליל. כשהנגב והגליל ימונפו, ייהנו מזה גם התושבים היהודים, וודאי גם התושבים הערבים. 
       
       אני רוצה לקרוא בפניכם את הצעת החוק, אך בטרם אקרא את הצעת החוק ברצוני להזכירכם ולהביא לתשומת לבכם, שלפני כחודשיים ימים עמד על הדוכן הזה השר שטרית, באחת ההצעות על הבנייה בפריפריה, ואמר שאם יבוא לכאן חוק שידבר על בנייה ודחיפה של הנגב והגליל, הוא יתמוך. כתוצאה מכך שלפתי את החוק הזה מהמגירה והגשתי אותו. 
       
       רבות מדברים על חשיבות הנגב והגליל, רבות מדברים על חשיבות הפריפריה, רבים על הדוכן הזה ובבית הזה מדברים על המצב בנגב ובגליל, מבקר המדינה הציג דוח חמור על מה שקורה בנגב ובגליל, דוחות אקדמיה מציגים מחדלים של כל הממשלות בטיפול שלהן בנגב ובגליל, ומעל לכל דוח ולכל מחקר כולנו יודעים מה המצב בנגב ובגליל. 
       
       אני אומר לכם, רבותי, שהשבוע התקיים דיון בוועדה לזכויות העובדים הזרים. בוועדה הופיעו נציגי התאחדות הקבלנים והצהירו חד-משמעית, שבגליל, חוץ מפרויקט שכרגע בהתהוות, בבנייה, בכרמיאל, אין אפילו פרויקט אחד של בנייה בצפון. כך גם בנגב. למרות התחלות הבנייה הרבות שיש בנגב, מצב הקבלנים קשה ומצב התחלות הבנייה הולך ומידרדר. קשה לקבלנים למכור את הדירות, והם כמעט מחליפים כסף בכסף ופושטים רגל. המצב קשה מאוד. אם עתיד המדינה שלנו חשוב לנו, ואם באמת, עם יד על הלב, נרצה לפתח את הנגב והגליל, זאת ההזדמנות שלנו, ההזדמנות של הממשלה להצביע בעד החוק הזה. 
       
       מובן שזאת רק הפלטפורמה, ואם הממשלה תרצה לשפר אותו, לקבוע את התהליכים בתוך החוק, אם הממשלה תרצה לכוון את החוק בכיוונים נוספים, מובן שאני אסכים לכל מה שיהיה לטובת הנגב והגליל. אני שב ואומר שהחוק הזה הוא רק פלטפורמה. 
       
       הצעת החוק אומרת כך: הממשלה תעודד את הבנייה לדיור בנגב ובגליל ותקצה משאבים לכך עד כדי הכפלת מספר תושבי האזורים האלה בתוך עשר שנים מיום כניסת חוק זה לתוקפו. הממשלה תעודד את פיתוח התעשייה והתעסוקה באזורי הנגב והגליל במשך עשר שנים מיום כניסת החוק לתוקפו. יוענקו מענקי קנייה לרוכשי דירות בנגב ובגליל, וכן יוזלו מחירי הקרקעות באזורים אלה. הממשלה תדאג לפיתוח ולעידוד ההשכלה הגבוהה בנגב ובגליל. שר השיכון, הממונה על ביצוע הוראות חוק זה, הוא המוסמך בין היתר לקבוע: 1. את גודל המענק שיינתן לרוכשי הדירות בנגב ובגליל; 2. כללים שיביאו לצמצום הבנייה בגוש-דן עד למינימום, כדי למנף את הנגב והגליל. 
       
       רבותי, חברי חברי הכנסת, אני רוצה להביא לידיעתכם, שעמדת הסוכנות היהודית בשנים האחרונות היא לתת עדיפות לנגב ולגליל. הובהר לי במכתב, שהסוכנות היהודית פנתה ותפנה ליהדות העולם לסייע ביישומו של החוק הזה. 
       
       החוק הזה הוא פלטפורמה, כפי שהצגתי והבהרתי. הוא לא מקבע דברים ברורים. הוא נותן כיוון כדי לסייע למנף את הנגב ואת הגליל. מובן שלאחר הקריאה הטרומית ניתן יהיה לשפץ אותו, לשפר אותו ולהגביל אותו, אבל אני רוצה שמפה ההצבעה בעד החוק הזה תבשר למדינה, שהממשלה בעד הנגב והגליל, שהממשלה הזאת הולכת לתקן את כל מחדלי הממשלות הקודמות בנגב ובגליל, שהממשלה הזאת לא רוצה להפוך את הנגב ואת הגליל לפריפריה ולפח האשפה של המדינה הזאת. תודה. 
       
היו"ר ראובן ריבלין:
       
       תודה רבה לחבר הכנסת מרגי. תשיב שרת השיכון בעניין זה. 
       
שרת הבינוי והשיכון  ציפי לבני:
       
       תודה רבה. 
       
       אדוני היושב-ראש, כנסת נכבדה, רוצה אני לומר קודם כול, שגם אני חושבת שסדרי העדיפויות של המדינה צריכים לכלול בעדיפות עליונה התיישבות בנגב ובגליל, כמו גם חיזוק הפריפריה, וכך בכוונתי לעשות במסגרת משרד השיכון לקראת תקציב 2005. 
       
       הצהיר חבר הכנסת מגיש הצעת החוק, שהצעת החוק הזאת היא בגדר הצהרת כוונות. הצהרת כוונת זה נחמד, אבל אני חושבת שצריך להגיש תוכנית שהיא אופרטיבית, מתוקצבת ונכונה, ולכן במסגרת משרדי אני מתכוונת להגיש תוכנית כזאת, שתקבע את היעדים האלה ותהיה תוכנית אופרטיבית. אני כולי תקווה ואמונה, שהממשלה הזאת גם תיישם את התוכנית הזאת לתפארת הנגב, הגליל והפריפריה. תודה רבה. 
       
       לכן אני מבקשת להתנגד להצעת החוק. 
       
היו"ר ראובן ריבלין:
       
       חבר הכנסת מרגי, בבקשה. יושב-ראש ועדת הכנסת, אני אבקש ממך, בטרם נצביע על ההצעה הבאה, שאדוני יסביר לכל מי שלא היו נוכחים אתמול את מהות החוק בעניין הסעיף הבא, כי אחרת הכנסת תעשה עבודתה פלסתר. בבקשה, חבר הכנסת מרגי. 
       
יעקב מרגי (ש"ס):
       
       אדוני היושב-ראש, חברי חברי הכנסת, כבוד ראש הממשלה, כבוד שרת השיכון, לפעמים אתם לא מסוגלים להיות כנים. אני אמרתי שהחוק הזה יהיה פלטפורמה לשינויים ולמדיניות שרוצים להכתיב. אני חושב שהצעת החוק מדברת בעד עצמה, אבל המסר שאתם מעבירים שוב ושוב הוא שלפי מדיניות הממשלה הנגב הוא באמת פח אשפה. לא ייתכן שפעם אחר פעם יוצגו פה חוקים שהם בהתאם להצהרת כוונות הממשלה ושריה, אבל תמיד באופן סדרתי היא תתנגד לכל מהלך שייתן עדיפות לנגב ולגליל. 
       
       אני קורא לשרים שנמצאים פה להיות כנים לפחות עם עצמם. השר שטרית, הצהרת פה שכל חוק שיבוא לסייע לבנייה בפריפריה, בנגב ובגליל, אתה תתמוך בו. שרת השיכון, אני רואה בך שרה ישרה. אני אומר שזה לא נוגד שום מדיניות של הממשלה, ולכן אין שום סיבה הגיונית שלא להעביר את החוק הזה בקריאה טרומית. לאחר מכן אפשר לשפץ אותו, ואני מוכן לכך. 
       
היו"ר ראובן ריבלין:
       
       אדוני חוזר על הטענות שהיו לו. 
       
יעקב מרגי (ש"ס):
       
       נכון, יש לי זמן. 
       
היו"ר ראובן ריבלין:
       
       אין על זה ויכוח. 
       
יולי תמיר (העבודה-מימד):
       
       הורדת את זה?
       
יעקב מרגי (ש"ס):
       
       הורדתי והבהרתי - - -
       
דני יתום (העבודה-מימד):
       
       תגיד עוד פעם שהורדת. 
       
יעקב מרגי (ש"ס):
       
       אני חוזר על ההבהרה שאמרתי בראשית דברי, שלאחר הקריאה הטרומית המלה "הדמוגרפי" תימחק מכותרת החוק. כמו כן, קראתי את ההגדרה של המלה "דמוגרפיה" מהמילון, וזה מדבר בעד עצמו.
       
        אין לי אלא להצטער על כך ששוב ושוב זה קורה בכל הצעת חוק שאני מגיש, כנראה מפני שזה בא מספסלי תנועת ש"ס, מספסלי האופוזיציה. לא ייתכן, זה חוק מאוד נדרש. 
       
       לידיעת חברי הבית, אתם יודעים שנוסף על רמת-חובב, נוסף על אתר דודאים, נוסף על הרבה מרעין בישין בנגב, יש תוכנית להקים אתר קבורה ארצי גדול, איפה? בנגב. בנייה לדיור בנגב - חס ושלום. לחזק את ההשכלה הגבוהה בנגב - מה פתאום. לעודד את התעשייה בנגב - מה פתאום. אבל, את אתר דודאים לחזק – כן, לקבע את המחדל הלאומי הגדול במדינה ברמת-חובב בנגב – כן, לא לבנות בגליל ובצפון - כן. זו ממשלה שמדברת בקול אחד? לפחות כשאתם עולים לדוכן אל תתמכו בנגב, תמשיכו להתנגד לזה באופן סדרתי. 
       
היו"ר ראובן ריבלין:
       
       רבותי חברי הכנסת, נא לתפוס את מקומותיכם, שכן אנחנו הולכים להצבעה. 
       
       רבותי, הצעת חוק לשיפור המאזן הדמוגרפי בנגב ובגליל, התשס"ד-2004, הצעתו של חבר הכנסת מרגי. נא להצביע - מי בעד? מי נגד? מי נמנע?
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה – 28
בעד ההצעה להסיר מסדר-היום את הצעת החוק –  42
נמנעים – 1
ההצעה להסיר מסדר-היום את הצעת החוק לשיפור המאזן הדמוגרפי בנגב ובגליל, 
התשס"ד-2004, נתקבלה. 
       
היו"ר ראובן ריבלין:
       
       28 בעד, אולם 42 נגד ואחד נמנע. אני קובע שהצעת החוק לא נתקבלה. 
 

הצעת חוק-יסוד: הכנסת (תיקון מס' 38) 
(זימון לוועדה של נושא משרה או ממלא תפקיד)
       ["דברי הכנסת", חוברת זו, עמ' .]
(קריאה ראשונה)


היו"ר ראובן ריבלין:
       
       יעלה ויבוא יושב-ראש ועדת הכנסת, על מנת לנמק את יוזמת ועדת הכנסת, הצעת חוק-יסוד: הכנסת (זימון לוועדה של נושא משרה או ממלא תפקיד). אדוני יושב-ראש הוועדה, בקצרה, שכן אתמול אדוני טען, אבל רבים מהחברים לא היו. צריך לעניין זה 61 חברים שיצביעו, כי מדובר בחוק-יסוד הכנסת, אם כי יש ויכוח.
        
רוני בר-און (יו"ר ועדת הכנסת):
       
       אדוני יושב-ראש הקואליציה, אנחנו צריכים פה רוב של 61 חברי כנסת. אני מבקש שהחברים לא יצאו. 
       
היו"ר ראובן ריבלין:
       
       רבותי חברי הכנסת, לעניין זה דרוש רוב של 61 חברי כנסת. 
       
רוני בר-און (יו"ר ועדת הכנסת):
       
       אדוני היושב-ראש, אדוני ראש הממשלה, חברי חברי הכנסת, ממש בקצרה אומר שאנחנו מבקשים היום לשדרג את מעמדה של הכנסת, במסגרת תפקידה לפקח על עבודת הממשלה, אחרי שהיו פה לאחרונה כמה תקלות, הבולטות שבהן בוועדת החוץ והביטחון, שבהן נמנע בהוראת השר בואו של אלוף לוועדה, ובוועדת החוקה, חוק ומשפט מנע השר הופעת שני יועצים משפטיים לממשלה ופרקליטת מדינה בפני השר, מכוח הזכויות המוקנות להם על-פי התקנון. אנחנו מבקשים לשנות את זה במובן זה שכאשר ועדה תזמן פקיד בכיר או נושא משרה והשר הודיע ליושב-ראש הוועדה שהוא יופיע במקומו, תהיה הוועדה רשאית ברוב חבריה, לא במקרה של רוב קוניונקטורלי, ברוב של שניים נגד אחד, אלא ברוב חבריה – כי המהלך הוא דרסטי - להורות לשר להופיע ולהביא אתו אותו פקיד בכיר, אותו נושא משרה. 
       
       מכיוון שההצעה הזאת היא תיקון לחוק-יסוד הכנסת, אבל גם לחוק-יסוד: הממשלה, הדרך היחידה להעביר אותה היא ברוב של 61 מחברי הבית. 
       
       אני מציע לכם כחברי כנסת, אבל גם כחברי ממשלה, גם כאלה שיהיו פעם בממשלה וגם כאלה שיחזרו לספסלי הכנסת, לזכור שהכנסת שמפקחת על עבודת הממשלה היא הבכירה, ולה הזכות לשמוע את הפקיד הבכיר ואת נושא המשרה. תודה רבה לכם. 
       
       אני מבקש להסביר שהעניין הזה מוסיף עוד דבר. היה והשר החליט, כאמור, שהוא מופיע ולא נושא המשרה, יכולה הוועדה לחייב אותו להופיע יחד עם נושא המשרה. היה ונושא המשרה לא הופיע חרף ההזמנה הזאת, תופעל עליו הסנקציה הקיימת היום בחוק רק לגבי סירוב להופיע בפני הוועדה לענייני ביקורת המדינה. היום בכנסת רק לוועדה לענייני ביקורת המדינה יש זכות לאכוף בסנקציה של קנס כספי נושא משרה שהוזמן ולא הופיע בפניה. אנחנו מבקשים להרחיב את זה לכלל ועדות הבית. 
       
       אני שב ואומר לכם, שיש חשיבות עליונה למספר המצביעים. לא יהיו לזה 61 תומכים - שתי הצעות החוק אינן עוברות. תודה רבה.
       
היו"ר ראובן ריבלין:
       
       הכוונה היא, שכאשר אדם מוזמן מתוקף הסמכויות הקבועות בחוק והוא נמנע מלבוא, או השר טוען שהוא לא - - -
       
רוני בר-און (יו"ר ועדת הכנסת):
       
       יש פה שלושה מהלכים. אתה מזמין, לדוגמה, את מנכ"ל משרד הבינוי והשיכון באמצעות השר, ואינך מזמין אותו ישירות. השר, מטעמים השמורים אתו, אם כדי שלא לחשוף מחלוקת במשרד ואם כדי להגן על המנכ"ל, אומר: סליחה, אני מופיע במקומו. לפי המצב החוקי היום, זו תוצאה נכונה.
       
היו"ר ראובן ריבלין:
       
       למעט בוועדה לביקורת המדינה.
       
רוני בר-און (יו"ר ועדת הכנסת):
       
       למעט בוועדה לביקורת המדינה.
       
       אנחנו מתקנים זאת פעמיים: אנחנו אומרים שהשר יכול להודיע על כך לוועדה, אבל עדיין הוועדה רשאית, ברוב מיוחד של רוב חבריה, להורות לשר לבוא או לא לבוא, אבל נושא המשרה חייב להופיע. הוספנו על כך גם מנגנון אכיפה. אם נושא המשרה איננו מופיע, יקנסו אותו, אחרי שייתנו לו להסביר את דברו. 
       
       מובן שכל הדברים האלה לא חלים על נושאי משרה שיפוטית ולא על נשיא המדינה ולא על ראש הממשלה. תודה רבה לכם.
       
היו"ר ראובן ריבלין:
       
       אני מאוד מודה ליושב-ראש ועדת הכנסת, שהסביר לחברים את מהות ההצעה שעליה אנחנו מתבקשים להצביע. 
       
       רבותי חברי הכנסת, חברי הממשלה, הצעת החוק היא הצעת חוק-יסוד: הכנסת (תיקון מס' 38) (זימון לוועדה של נושא משרה או ממלא תפקיד). אנחנו הולכים להצבעה. מי בעד? מי נגד? מי נמנע? נא להצביע.
       

הצבעה מס' 7
       
בעד ההצעה להעביר  את הצעת החוק לוועדה - 69
נגד - אין
נמנעים - 4
ההצעה להעביר את הצעת חוק-יסוד: הכנסת (תיקון מס' 38) (זימון לוועדה של 
נושא משרה או ממלא תפקיד) לוועדת הכנסת נתקבלה.
       
היו"ר ראובן ריבלין:
       
       בעד - 69, נגד - אין, נמנעים - 4. אני קובע שהצעת החוק עברה ברוב הנדרש.

       
הצעת חוק הכנסת (תיקון מס' 20) (זימון לוועדה של 
נושא משרה או ממלא תפקיד), התשס"ה-2004
       ["דברי הכנסת", חוברת זו, עמ' .]
(קריאה ראשונה)

היו"ר ראובן ריבלין:
       
       אנחנו עוברים להצעת החוק הבאה, שגם היא להצבעה בלבד - הצעת חוק הכנסת (תיקון מס' 20) (זימון לוועדה של נושא משרה או ממלא תפקיד), התשס"ה-2004. 
       
       רבותי חברי הכנסת, נא להצביע. מי בעד? מי נגד? מי נמנע?
       
הצבעה מס' 8
       
בעד ההצעה להעביר  את הצעת החוק לוועדה - 72
נגד - אין
נמנעים - 4
ההצעה להעביר את הצעת חוק הכנסת (תיקון מס' 20) (זימון לוועדה 
של נושא משרה או ממלא תפקיד), התשס"ה-2004, לוועדת הכנסת נתקבלה.
       
היו"ר ראובן ריבלין:
       
       בעד - 72, נגד - אין, נמנעים - 4. אני קובע שהצעת החוק נתקבלה, והיא תועבר לוועדת הכנסת להכנתה לקריאה שנייה ולקריאה שלישית.
       
       שתי הצעות החוק בעניין הכנסת עברו ברוב הדרוש, ושתיהן תועברנה להכנתן לקריאה שנייה ולקריאה שלישית בוועדת הכנסת. תודה רבה. 

       
הצעת חוק לתיקון פקודת התעבורה (תיקון - כבישים מסומנים 
בקרבת בתי-ספר), התשס"ד-2004
 [הצעת חוק פ/2542; נספחות.]
(הצעת חבר הכנסת שאול יהלום)
       
היו"ר ראובן ריבלין:
       
       עתה, הצעת חוק לתיקון פקודת התעבורה (תיקון - כבישים מסומנים בקרבת בתי-ספר), התשס"ד-2004. יעלה ויבוא חבר הכנסת שאול יהלום. סגן היושב-ראש, חבר הכנסת חמי דורון, יבוא על מנת לנהל את הישיבה.
       
שאול יהלום (מפד"ל):
       
       אדוני היושב-ראש, אני פונה לחברי הכנסת להתאחד סביב הצעת חוק שנועדה למנוע תאונות דרכים בסביבות מוסדות החינוך. לצערנו הרב, עד היום אין חוק שמזהיר את הנהגים שמדובר במוסד חינוך ודורש מהם התנהגות שונה, כגון האטת מהירות בפתח בית-הספר, והדבר כבר גרם לתאונות רבות. שנים ארוכות מנסה משרד התחבורה ליצור איזה פתרון, ועדיין לא מצא. 
       
       אני הגעתי להצעת חוק מסוימת שכתובה לפניכם. משרד התחבורה טוען שהצעת החוק נכונה, אלא שיש לו הצעות דומות אחרות, מצמצמות יותר ושונות, ולכן סוכם על דעת שר התחבורה ועל דעתי, שכל התקדמות תיעשה בהסכמת משרד התחבורה. 
       
       אני פונה לחברי הכנסת ומבקש לתמוך בהצעת החוק בקריאה טרומית. תודה.
       
היו"ר חמי דורון:
       
       אדוני שר התחבורה, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אכן בעניין הזה יש סיכום ביני לבין חבר הכנסת יהלום. הצעת החוק, כפי שהיא מוצעת, לא מקובלת על המשרד, כי בעצם הצעתו מציעה לצבוע כל כביש במרחק של 80 מטר, 40 מטר מכל צד, בפסים צהובים לכל האורך, ולהוריד את רמת המהירות לרמה של 20 קמ"ש. אנחנו חושבים שיש היום בתקנות - מי שמעוניין  לעשות תימרור בעיר ולהוריד הוא יכול לעשות. אבל, עם זאת, הבעיה היא בעיה, ואין לנו שום התנגדות לדון בה מתוך רצון להתקדם ביחד. על בסיס הסכמתו של המציע, חבר הכנסת יהלום, הסכמתי לקדם את הצעת החוק ולהעבירה בקריאה טרומית, בתנאי שקידומה ייעשה רק על דעת המשרד. הוא הסכים לכך. בתנאי הזה, כמובן, אני מסכים להעברת הצעת החוק לוועדה. 

היו"ר חמי דורון:
       
       אני מבין שגם חבר הכנסת יהלום הצהיר זאת כאן. לכן, אנחנו ניגש להצבעה, אלא אם יש מישהו שמתנגד.
       
שאול יהלום (מפד"ל):
       
       אין.
       
היו"ר חמי דורון:
       
       אנחנו מצביעים על הצעת החוק.
       
הצבעה מס' 9
       
בעד ההצעה להעביר  את הצעת החוק לדיון מוקדם בוועדה - 30
נגד - אין
נמנעים - 1
ההצעה להעביר את הצעת חוק לתיקון פקודת התעבורה (כבישים מסומנים בקרבת בתי-ספר), 
התשס"ד-2004, לדיון מוקדם בוועדת הכלכלה נתקבלה.
       
היו"ר חמי דורון:
       
       בעד - 30, נגד - אין, נמנעים - 1. החוק עבר להכנה לקריאה ראשונה בוועדת הכלכלה.

       
הצעת חוק לתיקון פקודת התעבורה 
(חתימה על התחייבות לציית לחוקי התנועה), התשס"ד-2004
[הצעת חוק פ/2526; נספחות.]
(הצעת קבוצת חברי הכנסת)
       
היו"ר חמי דורון:
       
       עתה, הצעת חוק לתיקון פקודת התעבורה (חתימה על התחייבות לציית לחוקי התנועה), התשס"ד-2004,  מאת חברי הכנסת יאיר פרץ, מאיר פרוש ואמנון כהן.
       
שר הרווחה זבולון אורלב:
       
       זה לא מהמקום?
       
היו"ר חמי דורון:
       
       לא, זה לא מהמקום.
       
יאיר פרץ (ש"ס):
       
       אדוני היושב-ראש, עמיתי חברי הכנסת, הצעת חוק לתיקון פקודת התעבורה (חתימה על התחייבות לציית לחוקי התנועה), התשס"ד-2004 - בסיכום עם כבוד שר התחבורה הסכמתי להפוך זאת להצעה לסדר-היום, מאחר שזה לא מסתדר - לאכוף על נהג לחתום על התחייבות מהסוג הזה.
       
       עמיתי חברי הכנסת, ברשותכם, אני רוצה לנמק את ההצעה. הצעת החוק המונחת לפניכם היום אין לה עלויות תקציביות, ואדוני היושב-ראש, אם הצעת החוק הזאת תמְנע פציעה או הריגה של אדם בתאונת דרכים - דיינו. בשל ריבוי תאונות הדרכים בכבישי ישראל והנפגעים הרבים כתוצאה מכך, ומאחר שברוב תאונות הדרכים הגורם האנושי הינו המרכיב המרכזי הגורם לתאונות, מוצע בזאת כי בעל רכב יחויב לחתום בעת חידוש רשיון הרכב על התחייבות לציית לחוקי התנועה. לאחר חתימה על ההתחייבות יקבל בעל הרכב תווית אחידה, המעידה על כך שהוא חתם על ההתחייבות. 
       
       בבסיס ההצעה יש המון מן ההיגיון. בעל רכב שרכבו מסומן בתווית של נהג שהתחייב לשמור ולציית לחוקי התעבורה, יימנע מלעבור על אותם חוקים.
       
       הבינותי מכבוד השר שהדבר לא ניתן להיעשות, ואי-אפשר לאכוף על נהג לחתום על דבר שהוא לא חפץ בו. לכן, הפכתי זאת להצעה לסדר-היום. אני מבקש להביא זאת לוועדה, על מנת לבדוק איזו אמנה, או לבדוק דבר מסוים שיכול באמת להביא זאת למודעות הציבור, ובכך נוכל למנוע תאונות דרכים נוספות. תודה.

היו"ר חמי דורון:
       
       אדוני שר התחבורה, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אין שום ספק שהצעתו של חבר הכנסת יאיר פרץ, כוונתה טובה והיא ראויה לדיון ולמחשבה. עם זאת, לא יכולתי להסכים לה כהצעת חוק, מכיוון שלכאורה גם במצב הקיים היום, בלי שהאיש חותם, הוא חייב לכבד את חוקי התנועה. זה לא תלוי ברצונו אם הוא מסכים לכבדם או לא. הוא חייב לכבד אותם. זה כמו חוקי התורה. חזקה על יהודי שהוא צריך לקיים את כל חוקי התורה גם בלי שהוא יחתום על שום אמנה. אם היינו מחתימים אותו על אמנה, זה לא היה מבטיח שהוא היה מקיים את חוקי התורה. לכן, מי שנתפס ועובר עבירה הוא עובר על החוק. 
       
       עם זאת, יש חשיבות גדולה מאוד ליצירת המודעות לצורך להקפיד ולקיים את חוקי התנועה. אני חושב שאם חבר הכנסת יאיר פרץ ייזום מהלך ציבורי שבו נהגים יחתמו ויתחייבו לקיים את חוקי התנועה, זה ודאי רצוי - להכניס למודעות הציבור את הצורך בשמירה על חוקי התנועה, כי זו ממש הצלת נפשות. הרבה מאוד תאונות קורות בארץ, ויש הרבה מאוד הרוגים, בגלל אי-שמירה על חוקי התנועה, לרבות עבירות חמורות ביותר, כמו מעבר ברמזור אדום במהירות ענקית, עקיפה מסוכנת, מעבר על פס לבן וכהנה וכהנה. ככל שירבו כאלה שיתחייבו וגם יקיימו, אולי באמת תציל נפשות. חבר הכנסת יאיר פרץ, גם אם נמצאת מציל נפש אחת מישראל, כאילו קיימת עולם מלא, ויש לך חלק מובטח לעולם הבא.
       
       לכן, אדוני היושב-ראש, אני מסכים להעברת הצעתו של חבר הכנסת יאיר פרץ לוועדת הכלכלה. אני מקווה שבוועדת הכלכלה ימצאו דרך כיצד לצאת לציבור בקריאה, יחד עם חבר הכנסת יאיר פרץ, ולעשות פעולה שתכניס למודעות הציבור את הצורך בשמירה על חוקי התנועה. תודה.
       
היו"ר חמי דורון:
       
       תודה רבה. 
       
       אנחנו מעמידים זאת להצבעה. אנחנו מצביעים על ההצעה הזאת כהצעה לסדר-היום.
       
הצבעה מס' 10
       
בעד ההצעה להעביר  את הנושא לוועדה - 18
נגד - 1
נמנעים - 1
ההצעה להעביר את הנושא לוועדת הכלכלה נתקבלה.
       

היו"ר חמי דורון:
       
       בעד - 18, נגד - 1, נמנעים - 1. ההצעה תועבר לדיון בוועדת הכלכלה. תודה רבה.

       
הצעת חוק טיפול בקטינים נפגעי עבירות מין או אלימות, התשס"ג-2003
 [הצעת חוק פ/1421; נספחות.]
(הצעת קבוצת חברי הכנסת)
       
היו"ר חמי דורון:
       
       עתה, הצעת חוק טיפול בקטינים נפגעי עבירות מין או אלימות, התשס"ג-2003,  מאת חבר הכנסת מיכאל מלכיאור וקבוצת חברי הכנסת. בבקשה.
       
מיכאל מלכיאור (העבודה-מימד):
       
       היושב-ראש, עמיתי חברי הכנסת, ראש הממשלה, אין מי שחולק על כך שקטינים נפגעי עבירות מין או אלימות הם אוכלוסייה פגיעה במיוחד. קטין שנפגע מעבירות מין או אלימות נמצא במצב של מצוקה מיידית, המחייבת תמיכה וסיוע. יש לנו לקונה בחוק במדינת ישראל, שכן עד עכשיו לא מצאנו לנכון לדאוג, לפי חוק, כי זה היה דבר כל כך פשוט, למתן טיפול לקטינים האלה. דווקא לגבי מי שעבר את העבירה יש חוק שחייבים לעזור לו, אבל לגבי קורבן העבירה אין כלל חוק במדינת ישראל, שצריכים לעזור לילד הזה. שמענו עדויות ממש מזעזעות על משפחות שקרה בהן האסון הזה, והן הולכות ממטפל למטפל ואין מושיע, ובוודאי אין משלם. לכן, אין ספק שאנחנו חייבים לתקן את העניין הזה. זו האחריות שלנו כחברה.
       
       מעבר לכך, בהצעת החוק שהגשתי יחד עם חברת הכנסת ענבל גבריאלי - אני מאוד רוצה לשבח את שיתוף הפעולה אתה ואת תרומתה לקידום החוק הזה - הצענו גם שנוסף על עצם הטיפול בפגיעה הישירה, יהיה גם טיפול כולל במי שהוא קורבן להתעללות כזאת. תתארו לעצמכם שאותו ילד או ילדה, לאחר שעברו את האירוע הקשה, צריכים להתרוצץ בין חוקר, רופא נשים, פקיד סעד, פסיכולוג, עורך-דין, פסיכיאטר וכל המטפלים הללו, ואנחנו יודעים שהקשיים הנפשיים של הילדים הללו, שצריכים לעבור את הטראומה של האונס עוד פעם ועוד פעם, הם דבר שלא מתקבל על הדעת. ההצעה שלנו היא, שכל השירותים האלה ירוכזו במקום אחד. בירושלים כבר יש מרכז ניסויי אחד בעניין הזה, ויש לו הצלחה גדולה מאוד. בארצות-הברית יש 400 מרכזים כאלו. יודעים שהיום זו הדרך לטפל בילדים במצב הזה.
       
       מאחר שבכל זאת הגענו לסיכום, אני רוצה להגיד שאני שמח שהגענו לסיכום עם שר הרווחה, שכל הזמן רצה לקדם את החוק הזה. היו לו קצת בעיות אולי עם כמה משרדים אחרים בממשלה, ואנחנו, מציעי החוק, גם מקבלים על עצמנו שנקדם את החוק הזה בוועדה לזכויות הילד בתיאום מלא עם משרד הרווחה.

שר הרווחה זבולון אורלב:
       
       - - -

שר התיירות גדעון עזרא:
       
       - - -
       
מיכאל מלכיאור (העבודה-מימד):
       
       השר גדעון עזרא, אתה לא צריך לדאוג. אפשר לעזור לילדים וגם להיות נאמן לקואליציה.
       
שר הרווחה זבולון אורלב:
       
       לא. להם עדיין כתוב: להתנגד.
       
מיכאל מלכיאור (העבודה-מימד):
       
       אני יודע, והבנתי שזו השאלה. לכן, אני אומר שאתה לא צריך לדאוג. אתה יכול גם לעשות דבר נכון, וגם, במקרה הזה, להיות חלק מהקואליציה בעניין הזה.
       
       חשוב מאוד, כמובן, שהתיאום יהיה עם משרד הרווחה. מה שיגיד משרד האוצר זה סיפור אחר. נהיה בתיאום מלא עם משרד הרווחה, כך אנחנו מתחייבים. אני מודה לשר הרווחה ולכל השותפים בכל המפלגות שרצו לקדם את החוק הזה.
       
היו"ר חמי דורון:
       
       תודה רבה.  אדוני שר הרווחה, חבר הכנסת זבולון אורלב, בבקשה.
       
שר הרווחה זבולון אורלב:
       
       אדוני היושב-ראש, חברי חברי הכנסת, הצעת החוק של הרב מלכיאור וחברת הכנסת ענבל גבריאלי היא הצעת חוק ראויה - כך אמרתי מעל במה נכבדה זו לפני שנה, כשהובאה לראשונה הצעת החוק - אלא שהצעת החוק הזאת, שמבטיחה על-פי חוק טיפול בילדים בסיכון, ונכנסת למסגרות ולשלבים, כיצד ייעשה הטיפול, הנפשי, הרפואי וגם הצרכים הפיזיים, מסגרות החירום, שירותי חקירת ילדים, הכנה לעדות משפטית וכיוצא בזה, היא הצעת חוק שכרוכה בעלות. לכן, ביקשנו לדחות מפעם לפעם את ההצבעה. אבל, הואיל ומדיניות הממשלה היא להתלבש באופן רציני על נושא הילדים בסיכון, ופה מדובר בילדים בסיכון, שינינו את החלטת ועדת השרים. 
       
       בתיאום עם יושב-ראש ועדת השרים לחקיקה, השר לפיד, ובתיאום עם יושב-ראש הקואליציה החליטה הממשלה לקדם את הצעת החוק, שהיא הצעת חוק ראויה ונכונה, ובלבד שהנושא ייעשה בתיאום עם משרד הרווחה. וזאת, משתי סיבות: ראשית - הסיבה התקציבית. הרי איננו רוצים שמשרד הרווחה ייקח תקציבים מילדים אוטיסטים, או מנכים או ממפגרים. אם לא נקבל תקציבים, זה מה שיקרה. לכן, אנחנו חייבים לעשות את כל התיאומים עם האוצר.
       
       הואיל ויש מדיניות ממשלתית שנקבעה על-ידי ראש הממשלה, שהטיפול בילדים בסיכון יקבל עדיפות, והואיל ויש ועדה ממשלתית, שהממשלה מינתה אותה, לטיפול בילדים בסיכון, ועדת הלל שמיד, והואיל ויש פרויקט "יניב", העומד על הפרק, שבו יינתן פתרון רחב לילדים בסיכון, החלטנו לתמוך בקידום ההצעה בשלב הטרומי, ובלבד שהקידום וההמשך ייעשו בתיאום עם משרד הרווחה, כך שנוכל גם לעמוד במעמסה התקציבית ולא נמצא את עצמנו מחוקקים חוק שאין מאחוריו ולא כלום. אני בהחלט חושב שזה צעד נכון גם של הממשלה וגם של מציעי החוק כדי לקדם את הטיפול בילדים בסיכון. 
       
       אני ממליץ בפני חברי הבית לתמוך בהצעת החוק.
       
היו"ר חמי דורון:
       
       תודה רבה. אנחנו נפנה להצבעה. אנחנו מצביעים על הצעת החוק, כפי שאני מבין, כפי שהרב מלכיאור הצהיר. 
       
       ההצבעה החלה.
       
הצבעה מס' 11
       
בעד ההצעה להעביר  את הצעת החוק לדיון מוקדם בוועדה - 31
נגד - אין
נמנעים - אין
ההצעה להעביר את הצעת חוק טיפול בקטינים נפגעי עבירות מין או אלימות, 
התשס"ג-2003, לדיון מוקדם בוועדת העבודה, הרווחה והבריאות נתקבלה.
       
היו"ר חמי דורון:
       
       בעד - 31, אין נמנעים ואין מתנגדים. הצעת החוק אושרה, בהתאם לסיכום בין חבר הכנסת מלכיאור לממשלה, והיא עוברת לוועדת העבודה, הרווחה והבריאות להמשך החקיקה.

       
הצעת חוק הבטחת הכנסה 
(תיקון - הכרה באפוטרופוס כהורה יחיד), התשס"ג-2003
 [הצעת חוק פ/323; נספחות.]
(הצעת חבר הכנסת מרינה סולודקין)
       
היו"ר חמי דורון:
       
       עתה, הצעת חוק הבטחת הכנסה (תיקון - הכרה באפוטרופוס כהורה יחיד), התשס"ג-2003, מאת חברת הכנסת מרינה סולודקין - הנמקה מהמקום. בבקשה.
       
מרינה סולודקין (הליכוד):
       
       אדוני היושב-ראש, חברי הכנסת, החוק הזה הוגש בכנסת החמש-עשרה, עבר בקריאה טרומית וגם היה מוכן לקריאה ראשונה, אבל בגלל הבחירות הייתי צריכה להתחיל מן ההתחלה. 
       
       החוק הזה מדבר על משפחות שיש בהן אפוטרופוס וקטין. ברוב המקרים המשפחות האלה מגיעות משטחי ברית-המועצות, וקשה להן מאוד בארץ. מטרת החוק היא להכיר באפוטרופוס ובקטין כמשפחה חד-הורית. 
       
       תודה רבה לוועדת השרים שקיבלו את החוק הזה.
       
היו"ר חמי דורון:
       
       גברתי, תודה.
       

הצעת חוק משפחות חד-הוריות (תיקון - הכרה באפוטרופוס 
על חסוי כהורה יחיד), התשס"ג-2003
[הצעת חוק פ/302; נספחות.]
(הצעת קבוצת חברי הכנסת)
       
היו"ר חמי דורון:
       
       עתה, הצעת חוק משפחות חד-הוריות (תיקון - הכרה באפוטרופוס על חסוי כהורה יחיד), התשס"ג-2003 - מאת חבר הכנסת רשף חן. בבקשה.
       
רשף חן (שינוי):
       
       אדוני היושב-ראש, אני מבקש את תמיכת הבית בהצעת חוק שדומה במהות שלה, שונה בניסוח שלה. אני מבהיר שאני מקבל על עצמי לתקן את הניסוח בהתאמה עם עמדת הממשלה ולפי הנחיות המשרד. 
       
       הרעיון בחוק הזה זהה לרעיון בחוק שהגישה חברת הכנסת מרינה סולודקין, והוא לאפשר לאותם אנשים, נסיבות חיים קשות מאוד בדרך כלל הביאו למצב שבו יש סב או סבתא שצריכים לטפל בנכדים שלהם, לזכות באותן זכויות בדיוק כמו במצב שבו זה אב או אם. למעשה, ניתן היה לחשוב שהם יזכו ליותר זכויות, כי מצבם יותר קשה. לפחות - אותן זכויות מובן שמגיעות להם. תודה.
       
היו"ר חמי דורון:
       
       תודה רבה. אדוני השר, תשובותיך.
       
שר הרווחה זבולון אורלב:
       
       אדוני היושב-ראש, חברי חברי הכנסת, חוק הבטחת הכנסה קובע, כי הורה יחיד הוא מי שמתקיים בו האמור בסעיף 1 לחוק משפחות חד-הוריות. על-פי המצב הנוהג היום, מי שהוכר כהורה יחיד זכאי לגמלה של הביטוח הלאומי לפי חוק, בשיעור גבוה יותר מהשיעור שנקבע ליחיד עם ילדים. הצעת החוק של חברת הכנסת מרינה סולודקין מבקשת בצדק לתקן את הגדרת הורה יחיד שבחוק, כך שתורחב ההגדרה הקיימת וייקבע שגם יחיד אשר מונה כאפוטרופוס לילד יוכר כהורה יחיד.
       
       עוד מוצע לעניין זה, שיראו כילד את מי שטרם מלאו לו 18 שנה, או מי שמלאו לו 20 שנים ועיקר זמנו מוקדש לסיום לימודים במוסד חינוכי על-יסודי או שהוא שוחר במסגרת קדם-צבאית או משרת בשירות סדיר או בשירות לאומי. 
       
       הצעת החוק של חבר הכנסת רשף חן דומה במהותה, שונה בניסוח. הואיל וחבר הכנסת רשף חן הסכים להתאים את עצמו לנוסח הממשלה, הממשלה תומכת בשתי הצעות החוק האלה - הן נכונות, הן צודקות - וממליצה בפני הבית לתמוך בהן. 
       
היו"ר חמי דורון:
       
       תודה רבה. נפנה להצבעה. 
       
       קודם כול הצבעה על חוק הבטחת הכנסה (תיקון – הכרה באפוטרופוס כהורה יחיד), של חברת הכנסת מרינה סולודקין. אנחנו מצביעים.

הצבעה מס' 12
       
בעד ההצעה להעביר את הצעת החוק לדיון מוקדם בוועדה –  29
נגד -  אין
נמנעים – אין
ההצעה להעביר את הצעת חוק הבטחת הכנסה (תיקון – הכרה באפוטרופוס כהורה יחיד), 
התשס"ג-2003, לדיון מוקדם בוועדת העבודה, הרווחה ובריאות נתקבלה.
       
היו"ר חמי דורון:
       
       בעד - 29, אין מתנגדים ואין נמנעים. אני קובע שהצעת החוק הזאת עוברת לדיון לוועדת העבודה, הרווחה והבריאות. 
       
       אנחנו מצביעים על הצעת חוק משפחות חד-הוריות (תיקון – הכרה באפוטרופוס על חסוי כהורה יחיד), של חבר הכנסת רשף חן וקבוצת חברי הכנסת. ההצבעה החלה.
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 27
נגד – אין
נמנעים – אין
ההצעה להעביר את הצעת חוק משפחות חד-הוריות (תיקון – הכרה באפוטרופוס 
על חסוי כהורה יחיד), התשס"ג-2003, לדיון מוקדם בוועדת העבודה, הרווחה והבריאות נתקבלה.
       
היו"ר חמי דורון:
       
       בעד - 27 חברים, אין מתנגדים, אין נמנעים. גם הצעת חוק זו, של חבר הכנסת רשף חן, עוברת לוועדת העבודה, הרווחה והבריאות. תודה רבה.
       

הצעת חוק הספרייה הלאומית, התשס"ד-2004
[הצעת חוק פ/2717; נספחות.]
(הצעת קבוצת חברי הכנסת)
       
היו"ר חמי דורון:
       
       אנחנו עוברים להצעת חוק הספרייה הלאומית, התשס"ד-2004, של חבר הכנסת אריה אלדד וקבוצת חברי הכנסת. הנמקה מהמקום - בבקשה, חבר הכנסת אלדד.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני ראש הממשלה, חברי חברי הכנסת, אנחנו קרויים עם הספר, אבל הספרייה הלאומית שלנו נמצאת בסכנה. הספרייה הלאומית שבאוניברסיטה בגבעת-רם היא נכס לאומי של המדינה ושל כל העם היהודי. היא שוכנת כמטחווי קשת מהבית הזה, והיא מעין שמורת טבע נדירה, שאין שנייה לה בעולם באוצרות התרבות והרוח, מכתבי היד של הרמב"ם בעצם ידו ועד מכתביו של אלברט איינשטיין. כל אלו, בגלל מצוקת משאבים, נמצאים היום בסכנת אובדן והתפוררות. 
       
       אני שמח שהממשלה החליטה לתמוך בהצעה שחתמו עליה מחצית חברי הבית, ועיקרה חלוקת הבעלות וההוצאות בין המדינה והאוניברסיטה. אני מקבל עלי להמתין עד להגשת החוק הממשלתית, בתקווה שלא יהיה בכך כדי לדחות את התמיכה הדחופה בהצעה הזאת.
       
היו"ר חמי דורון:
       
       תודה רבה. שרת החינוך והתרבות, השרה לימור לבנת, היכן היא נמצאת?
       
אופיר פינס-פז (העבודה-מימד):
       
       זה בסדר, אנחנו בעד.
       
שר הרווחה זבולון אורלב:
       
       אם שרת החינוך איננה - - - 
       
היו"ר חמי דורון:
       
       הנה שרת החינוך מגיעה, פתרנו את הבעיה, השר אורלב. 
       
שרת החינוך, התרבות והספורט לימור לבנת:
       
       חבר הכנסת אלדד?
       
היו"ר חמי דורון:
       
       כן, הוא נימק, והוא קיבל על עצמו את הסיכומים שיש ביניכם, כנראה.
       
שרת החינוך, התרבות והספורט לימור לבנת:
       
       לא שמעתי את הסיכומים של חבר הכנסת אלדד. למה התייחסת? אני מתנצלת, הייתי במזנון, אמרו לי שיש עוד שתי הצעות חוק ואז אני צריכה להגיב.
       
היו"ר חמי דורון:
       
       חבר הכנסת אלדד, רק מסור נא את התחייבותך פעם נוספת.
       
אריה אלדד (האיחוד הלאומי - ישראל ביתנו):
       
       תקציר הפרקים הקודמים: הספרייה חשובה - כתבי היד של הרמב"ם ושל אלברט איינשטיין. אני מקבל עלי בשמחה את החלטת ועדת השרים לתמוך, ובלבד שנמתין לחוק הממשלתי שיוגש. רק הבעתי תקווה שלא יהיה בכך כדי לדחות את העניין ולא לתת את הסיוע החשוב הזה.
       
שרת החינוך, התרבות והספורט לימור לבנת:
       
       הצעת חוק חשובה, הממשלה תומכת בה בחום רב, בתנאים האלה שעליהם החליטה ועדת השרים לחקיקה.
       
היו"ר חמי דורון:
       
       תודה רבה, גברתי. 
       
       אנחנו עוברים להצבעה על הצעת חוק הספרייה הלאומית. ההצבעה החלה. 
       
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 27
נגד – אין
נמנעים – אין
ההצעה להעביר את הצעת חוק הספרייה הלאומית, התשס"ד-2004, 
לדיון מוקדם בוועדת החינוך, התרבות והספורט נתקבלה.
       
קולט אביטל (העבודה-מימד):
       
       לא נקלטנו, אני בעד.
       
גילה גמליאל (הליכוד):
       
       גם אני בעד.
       
היו"ר חמי דורון:
       
       משם את לא יכולה להצביע, חברת הכנסת גמליאל. את חברה בליכוד בינתיים. את מופיעה כאילו שכן נקלטת, חברת הכנסת קולט אביטל. אוסיף את שמות שניכם, חבר הכנסת שמחון וחברת הכנסת אביטל. יש להוסיף אותם כתומכים בהצעת החוק, אבל אני לא משנה את תוצאות ההצבעה. 
       

הצעת חוק המועצה להשכלה גבוהה (תיקון - נציגות 
סטודנטים במועצה), התשס"ד-2004
[הצעת חוק פ/2048; נספחות.]
(הצעת קבוצת חברי הכנסת)
       

היו"ר חמי דורון:
       
       אנחנו עוברים להצעת החוק הבאה, הצעת חוק המועצה להשכלה גבוהה (תיקון - נציגות סטודנטים במועצה), התשס"ד-2004, של חברי הכנסת ענבל גבריאלי, מרינה סולודקין ועמרם מצנע. הנמקה מהמקום - חברת הכנסת גבריאלי. גברתי, יש לך דקה לנמק.
       
ענבל גבריאלי (הליכוד):
       
       אדוני היושב-ראש, גברתי השרה, אדוני השר, חברי חברי הכנסת, הצעת חוק זו באה לדאוג לאינטרסים של הסטודנטים הלומדים במכללות; כמובן, היא לא זונחת את הסטודנטים הלומדים באוניברסיטאות, אלא פשוט משווה את זכויותיהם. במועצה להשכלה גבוהה יש 25 נציגים כרגע, ונציג סטודנטים אחד בלבד, שבא מקרב התאחדות הסטודנטים, ולפיכך עיקר האינטרסים שהוא מייצג הם של הסטודנטים הלומדים באוניברסיטאות. הצעת חוק זו באה להוסיף נציג במל"ג, שייצג את האינטרסים של הסטודנטים במכללות. תודה.
       
היו"ר חמי דורון:
       
       תודה רבה. עמדת הממשלה - גברתי שרת החינוך. 
       
קריאה:
       
       יש גם הצעה של חבר הכנסת עמיר פרץ.
       
היו"ר חמי דורון:
       
       סליחה, נכון. 
       

הצעת חוק המועצה להשכלה גבוהה (תיקון - נציגות 
סטודנטים במועצה), התשס"ד-2004
[הצעת חוק פ/1870; נספחות.]
(הצעת קבוצת חברי הכנסת)
       
היו"ר חמי דורון:
       
       הצעת החוק של חברי הכנסת עמיר פרץ, אילנה כהן ודוד טל. ינמק חבר הכנסת עמיר פרץ; הנמקה מהמקום.
       
עמיר פרץ (עם אחד):
       
       אדוני היושב-ראש, חברי הכנסת, בשנים האחרונות הוקם מספר רב של מכללות, שקלטו לשורותיהן סטודנטים במגוון האוכלוסייה הרחב ביותר - סטודנטים רבים שמגיעים מערי פיתוח, סטודנטים רבים שמגיעים מהמגזר הערבי, סטודנטים שמגיעים מכל רחבי הארץ. מי שלא מצליח למצוא את עצמו באוניברסיטאות, המכללות בשנים האחרונות משמשות תשובה, ונותנות הזדמנות בלתי רגילה – גם במגזר החרדי – לאוכלוסיות אשר בעבר לא מצאו את מקומן. 
       
       במסגרת המועצה להשכלה גבוהה יש נציג קבוע להתאחדות הסטודנטים, וזה בסדר. ראוי שבמצב שבו מספר המכללות הוא כל כך גדול, ומכיוון שיש ארגון שהוא ארגון שונה, ראוי שגם נציג הסטודנטים של ארגון המכללות ימצא את מקומו במסגרת המועצה להשכלה גבוהה, ויוכל לייצג את האינטרסים של הסטודנטים האלה בצורה טובה, כי לא אחת יכול שיהיו ניגודים במוטיבציה שיש לשני הגופים. 
       
       לכן, אני מבקש לאשר את הצעת החוק. תודה. 
       
היו"ר חמי דורון:
       
       תודה רבה. גברתי שרת החינוך. 
       
שרת החינוך, התרבות והספורט לימור לבנת:
       
       אדוני היושב-ראש, הצעות החוק האלה הן הצעות להגדיל בנציג אחד את הנציגות שנמצאת במועצה להשכלה גבוהה, שקיימת על-פי חוק, אגב, כי יושב-ראש התאחדות הסטודנטים בישראל הוא חבר המועצה להשכלה גבוהה על-פי חוק. 
       
       בשנים האחרונות גדל מאוד מספר המכללות ומספר הסטודנטים במכללות. על-פי הנתונים כרגע, רוב הסטודנטים לתואר ראשון, דווקא, לומדים במכללות האקדמיות, כ-54%, ו-46% באוניברסיטאות. אני בהחלט תומכת בהצעות להגדיל את מספר נציגי הסטודנטים בנציג נוסף, שיהיה גם נציג של המכללות. 
       
       מובן שהפרטים יידונו בוועדת החינוך של הכנסת. 
       
       אני מבקשת לתמוך בהצעות. 
       
היו"ר חמי דורון:
       
       תודה רבה. 
       
       אנחנו עוברים להצבעה. אנחנו נצביע, קודם כול, על הצעת חוק המועצה להשכלה גבוהה (תיקון - נציגות סטודנטים במועצה), התשס"ד-2004, שמספרה פ/2048, של חברי הכנסת ענבל גבריאלי, מרינה סולודקין ועמרם מצנע. בבקשה, ההצבעה החלה. 
       
הצבעה מס' 15
       
בעד ההצעה להעביר את הצעת החוק לדיון מוקדם בוועדה - 44
נגד - אין
נמנעים - אין
ההצעה להעביר את הצעת חוק המועצה להשכלה גבוהה (תיקון - נציגות 
סטודנטים במועצה), התשס"ד-2004, לדיון מוקדם בוועדת החינוך, התרבות והספורט נתקבלה. 
       

היו"ר חמי דורון:
       
       44 בעד, אין מתנגדים, אין נמנעים. אני קובע שהצעת החוק עברה להמשך הדיון בוועדת החינוך והתרבות. 
       
יצחק כהן (ש"ס):
       
       תוסיף את השם שלי, לא הספקתי - - -
       
היו"ר חמי דורון:
       
       להוסיף לפרוטוקול גם את שמו של חבר הכנסת יצחק כהן. אני מבין שאתה תומך. אין שינוי בתוצאות ההצבעה. 
       
ענבל גבריאלי (הליכוד):
       
       ההצבעה שלי לא נקלטה. 
       
היו"ר חמי דורון:
       
       גם הצבעתה של חברת הכנסת ענבל גבריאלי לא נקלטה. נא להוסיף אותה - ללא שינוי בתוצאות ההצבעה. 
       
       אנו עוברים להצבעה על הצעת חוק המועצה להשכלה גבוהה (תיקון - נציגות סטודנטים במועצה), התשס"ד-2004, שמספרה פ/1870, של חברי הכנסת עמיר פרץ, אילנה כהן ודוד טל. 
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה - 43
נגד - אין
נמנעים - אין
ההצעה להעביר את הצעת חוק המועצה להשכלה גבוהה (תיקון - נציגות 
סטודנטים במועצה), התשס"ד-2004, לדיון מוקדם בוועדת החינוך, התרבות והספורט התקבלה. 
       
היו"ר חמי דורון:
       
       43 בעד, אין מתנגדים, אין נמנעים. אני קובע שהצעת החוק התקבלה ועברה לטיפולה של ועדת החינוך והתרבות. 
       
       
הצעת חוק לתיקון פקודת העיריות (ועדה לאיכות הסביבה), התשס"ד-2004
 ["דברי הכנסת", מושב שני, חוב' ל"ז, עמ' 14750.]
(הצעת קבוצת חברי הכנסת)
       
היו"ר חמי דורון:
       
       הצעת החוק הבאה היא הצעת חוק לתיקון פקודת העיריות (ועדה לאיכות הסביבה), התשס"ד-2004, של חבר הכנסת רומן ברונפמן. מדובר בתשובה והצבעה. אדוני שר הפנים, אתה אמור - - -
       
שר הפנים אברהם פורז:
       
       אדוני היושב-ראש, למרות העובדה שהקמת ועדה כזאת מטילה נטל כספי על רשות מקומית, לאור העובדה שצריך מזכירה, פרוטוקולים ורישומים ועלויות, נושא איכות הסביבה הוא נושא מספיק חשוב, ולכן הממשלה החליטה לתמוך בהצעת החוק. 
       
היו"ר חמי דורון:
       
       אני חייב לומר שאני שמח, אדוני השר. 
       
       אנחנו נעבור להצבעה. 

הצבעה מס'  17
       
בעד ההצעה להעביר את הצעת החוק לדיון מוקדם בוועדה - 20
נגד - 1
נמנעים - 1
ההצעה להעביר את הצעת החוק לתיקון פקודת העיריות (ועדה לאיכות הסביבה), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       
היו"ר חמי דורון:
       
       20 בעד, נגד - חבר כנסת אחד, נמנע - חבר כנסת אחד. אני קובע שהצעת החוק עברה לדיון בוועדת הפנים של הכנסת. 
       
משה גפני (יהדות התורה):
       
       לא צלצלו לשום דבר. 

קריאות:
       
       - - -
       
היו"ר חמי דורון:
       
       שמעת מה אמר המזכיר? זה רצף של הצבעות. אדוני תומך בהצבעה - נוסיף את אדוני, חבר הכנסת גפני, וגם את חבר הכנסת יורי שטרן. מה קרה, חבר הכנסת אהוד יתום, גם אתה לא הספקת? אז גם את חבר הכנסת אהוד יתום נוסיף. גם חבר הכנסת בנלולו? יפה. גם חבר הכנסת נודלמן. אולי נוסיף את כל ה-120? 
       
דניאל בנלולו (הליכוד):
       
       לא נצטרך. 
       
היו"ר חמי דורון:
       
       לא נצטרך. טוב. אני מבקש להוסיף את חברי הכנסת האלה לפרוטוקול, אבל אין שינוי בתוצאות ההצבעה, כמובן. 
       
       
הצעות לסדר-היום 
דברי הרב שפירא ורבנים נוספים לסרב פקודה

היו"ר חמי דורון:
       
       אנחנו עוברים להצעות לסדר-היום: דברי הרב שפירא ורבנים נוספים לסרב פקודה - הצעות לסדר-היום מס' 4543, 4545, 4555, 4565, 4575, 4592, 4604 ו-4614. חבר הכנסת שאול יהלום, ואחריו - חבר הכנסת רשף חן. שלוש דקות לרשותך, אדוני. בבקשה. 
       
שאול יהלום (מפד"ל):
       
       אדוני היושב-ראש. עצם קיומנו כאן תלוי בעובדה אחת: אם צבא-הגנה לישראל יגן עלינו מפני אויבינו. צבא-הגנה לישראל, כצבא, מטבע הדברים בנוי על פקודות, ואם במחלוקת אידיאולוגית צד אחד יחליט שאינו מקבל פקודות, לא רק שהדבר יפגע בצבא ויפגע בדמוקרטיה, אלא זה יגרור אחריו מייד סירוב פקודה מהצד השני, השונה ממנו באידיאולוגיה. ואם חייל יסרב פקודה בכל הנוגע לתוכנית ההתנתקות, שאני מקווה שלא תגיע לידי מימוש, מחר חייל אחר יגיד: אצלי המצפון אומר שאסור לי לעמוד במחסומים ולבדוק בגופם של פלסטינים שעוברים שם ולא אעשה זאת. וסירוב יגרור סירוב, ואנה אנו באים? אין צבא ואין ביטחון. 
       
       לכן התנועה הדתית-לאומית אומרת בצורה ברורה: אנחנו לא מקבלים את המושג סירוב פקודה, וכל פקודה חוקית שניתנת על-ידי ממשלת ישראל חייבת להתבצע במלואה. 
       
       עם זאת, כאשר מפריחים דברים שנוגדים את הרוח הדמוקרטית, הם לא באים מעצמם, אלא יש, כנראה, דברים בגו. מי שגורם לאווירה אנטי-דמוקרטית בציבור הוא קודם כול ראש ממשלת ישראל. אף אחד לא האמין לפני הבחירות, כשהצביע לליכוד, דהיינו לשרון, ששרון ילך על תוכנית חד-צדדית, ללא הסכם שלום, של פינוי יישובים - לא המצע של הליכוד, לא האיש אריק שרון, עם כל ההיסטוריה, האידיאולוגיה והמעשים שלו. ולכן אין דמוקרטיה בלי מצע. 
       
מגלי והבה (הליכוד):
       
       - - - הוא אמר. 
       
שאול יהלום (מפד"ל):
       
       הוא אמר: אם יהיה שלום ניתן קורבנות, אבל לא חד-צדדית. לא נפנה יישובים סתם. 
       
מגלי והבה (הליכוד):
       
       הוא אמר - - -
       
שאול יהלום (מפד"ל):
       
       הוא לא אמר את זה, ולא רמז את זה ולא חלם, ואף אחד לא היה נותן לכם 40 מנדטים. הא ראיה, שהיום אתם מפוררים וחלוקים. בצדק. בצדק. כי אתם מנוגדים - מה שעושה אריק שרון למצע המפלגה. 
       
       יתר על כן, הוא אמר, כאשר העניין עלה, מה אני עושה? אני אבצע את משאל המתפקדים שלי. והלכו אתו על זה, והוא סירב לתוצאות. ממשלה שקיבלה את אמון הכנסת - כדי לקבל החלטה פיטר את שני שריה לפני ההחלטה. מה זאת אומרת? ראש הממשלה משחק בשריו כדי לקבל החלטות? אין לו בקואליציה רוב לתוכניות. אין לו במפלגתו רוב לתוכניתו. 
       
       לכן, אדוני היושב-ראש, אני מסיים: אל יבואו בטענות אלה שהורסים את הדמוקרטיה שיש אווירה שאחרים פוגעים בדמוקרטיה. 
       
       אני קורא מכאן, לסיום, שתי קריאות. הקריאה הראשונה - לכל המורים הרוחניים של הציבור הדתי, לכל רבניו: אל תרדו לפינה של סירוב פקודה. והקריאה השנייה - לראש הממשלה: כדי להבריא את המצב, עדיין נותרה בידך אפשרות אחת, והיא ללכת למשאל עם. הסכם לכך, ובכך תבריא את האווירה ותחזיר משהו מהאווירה והרוח הדמוקרטית במדינת ישראל. תודה רבה. 
       
היו"ר חמי דורון:
       
       חבר הכנסת שאול יהלום, תודה רבה לך. חבר הכנסת רשף חן, אני מבקש לנסות ולעמוד בגבולות הזמנים, אחרת אני אצטרך לנתק את המיקרופון. 
       
רשף חן (שינוי):
       
       אדוני היושב-ראש, חברי חברי הכנסת, בימים האחרונים אנחנו עומדים תחת התקפה חסרת תקדים בחומרתה במדינת ישראל, מצב שבו רבנים מהבכירים, מהחשובים ביותר בחינוך של הציבור הדתי, בעיקר אלה שיושבים בשטחים, קוראים לחניכיהם, קוראים לתלמידיהם, קוראים לחיילים ולקצינים שמתייחסים ברצינות רבה מאוד לדבריהם, לסרב לפקודות חוקיות שיוצאות מהבית הזה, מהממשלה הזאת, ודרכם דרך הצבא. 
       
       בעיני, הקריאה הזאת והאירוע הזה בדרגת חומרה שזהה לפילוג שהיה בקרב העם היהודי בירושלים בשנת 70, פילוג שהביא לחורבן הבית. לדעתי זה האירוע החמור ביותר בדמוקרטיה הישראלית מאז קמה הדמוקרטיה הישראלית. הבסיס והיסוד של המדינה הזאת - הגדרתה כמדינה יהודית ודמוקרטית. שתיהן יחד, אף אחת מהן לא יכולה לעמוד לבד. יהודית, פירוש הדבר, מדינת לאום, ועל זה אין בינינו מחלוקות. פירושו של דבר גם ערכים יהודיים מסוימים, גם על זה אין בינינו מחלוקות. יש בינינו מחלוקות קשות לגבי כמות ומידת הערכים היהודיים שהמדינה צריכה לקבל, אבל זאת המשמעות של מדינה יהודית. 
       
       אין משמעות למדינת הלכה, כי מדינת הלכה איננה מדינה דמוקרטית, לא יכולה להיות מדינה דמוקרטית. מדינת הלכה קיימת בעולם אחר, ששואב את סמכותו וכוחו מהדת, מהתורה ולא מהציבור, לא מדעתו של הפרט ולא מהצבעתו. יש סתירה מוחלטת בין דמוקרטיה להלכה.  לכן, מי שבא לכאן ואומר, אני מרשה לעצמי להפר חוק דמוקרטי בשם ההלכה, כופר במהות הדמוקרטית של המדינה הזאת. הוא בוגד, הוא בוגד במהות הבסיסית ביותר של המדינה הזאת. 
       
       כאשר אנחנו מדברים באנשים שהמדינה הזאת בכספה ובחוקיה הסמיכה לחנך את הדור הצעיר שלה, הרשתה להם להקים מכינות קדם-צבאיות, הרשתה להם להיות המנהיגים והמובילים של ישיבות הסדר, הרשתה להם לשלוח חיילים לצה"ל, האמינה בהם; כאשר האנשים האלה בוגדים באמון הזה וקוראים לחניכים שלהם להפר את כללי הדמוקרטיה, האנשים האלה הם בוגדים, האנשים האלה הם ממרידים, האנשים האלה צריכים - - - 
       
אריה אלדד (האיחוד הלאומי - ישראל ביתנו):
       
       
       אתה מתיר את דמם. 
       
רשף חן (שינוי):
       
       אני לא מתיר את דמם. אני קורא ליועץ המשפטי לממשלה ולמשטרת ישראל להעמיד אותם לדין על המרדה. בעיני הם עושים את הדבר החמור ביותר שאפשר לעשות. 
       
       אנחנו חייבים להבחין הבחנה מאוד ברורה בין סרבנות אישית, שניתן לסבול אותה בכמויות קטנות, לבין קריאה לסרבנות. כאשר יש קריאה מאורגנת לסרבנות, בעיקר כאשר הקריאה הזאת אפקטיבית, והקריאה כאן אפקטיבית, מדינת ישראל לא רשאית לעבור על הקריאה הזאת לסדר-היום, כי היא מסכנת את קיומנו. 
       
אריה אלדד (האיחוד הלאומי - ישראל ביתנו):
       
       המלה "בוגד" נמחקה מהמילון של מדינת ישראל. 
       
היו"ר חמי דורון:
       
       תודה רבה. חבר הכנסת מאיר פרוש - אינו נוכח. חבר הכנסת אלי ישי - לא נמצא. חברת הכנסת קולט אביטל. אחריה - חבר הכנסת אריה אלדד. יש לגברתי שלוש דקות, בבקשה. 
       
קולט אביטל (העבודה-מימד):
       
       אדוני היושב-ראש, חברי חברי הכנסת, אני אוחזת כאן בידי קטע שהתפרסם בביטאון "בשבע" והגיע לידי היום. בביטאון - מאמר ובו מצוטט מרן הרב שפירא בסוגיית סרבנות החיילים. להלן פנינים מספר מפיו: על השאלה אם מותר לפנות יהודים מביתם, עונה הרב: "זו עבירה, זה אסור וחייבים להודיע כבר עכשיו למפקדים שזה אסור - כמו חילול שבת, כמו אכילת נבלות וטרפות". הנה עוד שני ציטוטים מפיו: "החיילים צריכים להודיע כבר עכשיו שיסרבו". ועוד, על השאלה מה יקרה אם ראש הממשלה יחליט לגרש יהודים, עונה הרב שפירא: "הוא" - ראש הממשלה – "לא בעל-הבית". 
       
       חברי חברי הכנסת, לגבי דידם של הרב שפירא ו-60 הרבנים, ראשי ישיבות הסדר, שהצטרפו אליו, כולם כמובן מנהיגים רוחניים בעלי שיעור קומה, חוק המדינה אינו קיים, אינו מחייב. הממשלה, ראש הממשלה, הכנסת, כל אלה אינם בעלי-הבית. הם הם בעלי-הבית, הם לוקחים את החוק לידיהם ובדברי בלע והסתה הם יכתיבו לכולנו מה בדיוק צריכה להיות דרכה של המדינה. 
       
       דבריו האחרונים של הרב שפירא מצטרפים לשורה ארוכה של גילויי דעת וכינוסים שמטרתם אחת ויחידה: להסית נגד הממשלה והעומד בראשה, להביא את צאן מרעיתם לסרב פקודה חוקית ביום שבו היא תינתן. 
       
       כך הרב שפירא וכך הרב נחום רבינוביץ, ראש ישיבת "ברכת משה", שכבר עלה לכותרות ב-1995, כחצי שנה לפני רצח יצחק רבין ז"ל, כאשר קרא למקש את הגישה להתנחלויות על מנת שחיילי צה"ל ייהרגו כאשר יגיעו - לדבריו - "כיאה לרשעים". וכך גם רבנים אחרים, ראשי ישיבות הסדר, המחנכים דור שלם של בחורי ישיבה. 
       
       אדוני היושב-ראש, אני באה היום ומפנה אצבע מאשימה כלפי אותה קבוצה קיצונית וסהרורית של רבנים, שאת משנתם אנחנו דוחים כאן, במשכן זה, בשאט נפש. 
       
       אך אני באה ומפנה אצבע מאשימה גם כלפי שלטונות החוק בישראל, שעדיין לא הפנימו את הלקח המר של רצח של ראש ממשלה בישראל, הבנה שכאשר דברי ההסתה נופלים על אוזניים קשובות, כאשר קריאות לרצח מושמעות בכיכר העיר, יש לכך מחיר, יש לכך תוצאות, מדובר בסכנה אמיתית.
       
        את הרבנים האלה, המטיפים בישיבות הסדר למיטב הנוער, יש לפטר לאלתר, יש לסגור ולנצור את ברז הרעל הנוטף מפיהם. קראתי ליועץ המשפטי לממשלה, לנציב שירות המדינה ולמבקר המדינה לעשות זאת. קריאותי כרגע נשארו ללא מענה. 
       
       אינני רוצה להגיע ליום שבו חלילה נצטרך כולנו ללכת לכיכר אחרת, לא כיכר רבין, שתוקדש לזכרו של ראש ממשלה אחר. לכן אני קוראת לכל חברי הכנסת, לשרים, לעשות ככל שבידם לעצור תופעה מטורפת ומסוכנת זו. תודה רבה. 
       
היו"ר חמי דורון:
       
       תודה רבה, גברתי, חברת הכנסת קולט אביטל. חבר הכנסת אריה אלדד, בבקשה. ואחריו - חבר הכנסת עמיר פרץ. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, המהפכה הציונית שיצאה לדרך לפני כ-100 שנים באה מקרקע המציאות ולא מענני שמיא. אבות הציונות לא היו שומרי מצוות. האורתודוקסיה היהודית ברובה התנגדה לציונות, חיכתה למשיח ואסרה על דחיקת הקץ. אבל לא כולם היו כך. מבית-מדרשו של הרב קוק יצא הגשר שבא לחבר את החלוצים עם היראים. והיתה אמונה גדולה שבארץ-ישראל ייעשה החיבור מתוך עצם השותפות במעשה הגאולה, בבניין הארץ. אבל לא כולם עלו על הגשר הזה. הסאטמרים ובית-מדרשם המשיכו לראות במדינת ישראל מעשה שטן ולא מעשה משיחי. 
       
       מנגד, היו כאלה ששנאו חרדים, ואת לבושם ואת אורחותיהם, כפי שרק הגרועים באנטישמים ידעו לשנוא, ולא רצו שום שיתוף שלהם בבניין המדינה או בעיצוב דמותה. 

	הגשר של החיבור, הגשר של היהדות הדתית-לאומית, שנראה יציב כל כך בשנים הראשונות לקום המדינה, ראשית צמיחת גאולתנו, הגשר שנראה כפתרון היחיד לקרע שמאיים על העם, נמצא היום באחד המשברים החמורים שידע מעולם. אם מדינת ישראל היא אכן ראשית הגאולה, איך זה שמדינת ישראל מוותרת על ארץ-ישראל? איך ייתכן שמדינת ישראל, שבה גם מעשיהם של חלוצים חילונים יש בהם קדושה משום שהם בונים את ארץ-ישראל, איך ייתכן שהמדינה הזאת באה היום להרוס ולא לבנות, לתת את הארץ בידי אויבינו? אפשר, חס וחלילה, צדקו הסאטמרים ואין היא מעשה משיח אלא מעשה שטן? 

	גם הגשר שנבנה בתוך הצבא, שבו חיילים צעירים חובשי כיפות נתנו את כל נפשם ומאודם כדי להילחם על הארץ, והצבא כלל את השבת, את הכשרות ואת הפסח בפקודות מטכ"ל שלו, וחייל יכול לשמור מצוות בצה"ל, ופקודה לחלל שבת איננה פקודה חוקית. והנה, בא הקברניט ואומר לתת פקודה שהיא בניגוד להלכה. לצוות על צבא ישראל לא להגן על ישראל, לא להילחם באויביו, אלא לקום על יהודים בביתם, לעקור ולגרש אותם. איך יכול חייל יהודי מאמין, חובש כיפה, שומר מצוות, לקיים פקודה בלתי חוקית כזאת? ואת מי אנו באים להאשים היום? את הרב שאומר שאסור לו לקברניט לתת פקודה שהיא בלתי מוסרית בעליל ומנוגדת להלכה. 

	לא נשרוד כאן, חברי הכנסת,  אם הצבא שלנו יתפרק לרסיסים.

היו"ר חמי דורון:
       
       חבר הכנסת אלדד, אתה צריך לסיים. 

אריה אלדד (האיחוד הלאומי - ישראל ביתנו):
       
       שני משפטים.

מגלי והבה (הליכוד):
       
       אבל אתה יכול לסייע שזה יקרה.

היו"ר חמי דורון:
       
       חבר הכנסת והבה - - - 

אריה אלדד (האיחוד הלאומי - ישראל ביתנו):
       
       לא נשרוד כאן אם הצבא יתפרק לרסיסים וכל אחד יקים מיליציה שלו. לכן, במתח הזה שבין - - 

מגלי והבה (הליכוד):
       
       אתה לא מאחד, אתה מחכה לדבר הזה.

אריה אלדד (האיחוד הלאומי - ישראל ביתנו):
       
       - -  חוקי המדינה - חלילה לי מלפלג, ואני אאחד, ואני מציע לכולנו להתאחד סביב דבריו של ראש הממשלה אריאל שרון, שאמר: אין כאן שום נושא של מרד. כמי ששירת בצבא שנים רבות אני אומר שחייל חייב למלא פקודות. ואם החייל מרגיש שהפקודה שניתנה לו היא בניגוד למצפונו, עליו להתייצב אישית בפני מפקדו, כה אמר אריאל שרון, להסביר לו זאת ולהיות מוכן לשאת בתוצאות. אין פה שום נושא של מרד.  תודה רבה.

היו"ר חמי דורון:
       
       תודה רבה לחבר הכנסת אלדד.
       

מסמכים שהונחו על שולחן הכנסת
       
היו"ר חמי דורון:
       
       הודעה לסגן מזכיר הכנסת.

סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק לתיקון דיני הרשויות המקומיות (הוראת שעה), התשס"ה-2004, שהחזירה ועדת הפנים ואיכות הסביבה. תודה. 

       
הצעות לסדר-היום 
 דברי הרב שפירא ורבנים נוספים לסרב פקודה

היו"ר חמי דורון:
       
       אנחנו ממשיכים בהצעות לסדר-היום. חבר הכנסת עמיר פרץ, בבקשה, ואחריו – חבר הכנסת אהוד יתום. 

עמיר פרץ (עם אחד):
       
       אדוני היושב-ראש, חברי הכנסת, אני מביע פליאה על כך שבנושא כל כך חשוב אין כאן נציג הממשלה שיקשיב.

יעקב מרגי (ש"ס):
       
       הם אינם מקשיבים. זה אותו דבר.

עמיר פרץ (עם אחד):
       
       אבל אני מניח שהנושא הזה הוא לא נושא קואליציוני ולא נושא אופוזיציוני. מדובר באחד הנושאים אולי החשובים ביותר והרגישים ביותר שעמדו לפתחנו, ואמירה של הכנסת, אולי באחת הפעמים הבודדות, יש לה משמעות כאמירה. 
       
       אני רוצה לפנות לחברי חברי הכנסת, גם אלה שמתנגדים להתנתקות, גם חברי הכנסת הדתיים: המהלך הזה של קריאה לסרבנות בצה"ל על-ידי רבנים, יהיו מכובדים ככל שיהיו, הוא מהלך שמסכן את הדמוקרטיה בישראל. אבל, הוא לא רק מסכן את הדמוקרטיה בישראל. אני אומר לחברי, חברי הכנסת הדתיים, שמהלך כזה גם מקדם חקיקה של הפרדת הדת מהמדינה. כיוון שכשאחד כמוני, שעד היום הסתייג מהליכה כל כך קיצונית להפרדת הדת מהמדינה, אם תהיה היענות לפנייתם של הרבנים לסרבנים בצה"ל, אני אומר לכם, אני אהיה שותף גם כן לחוק של הפרדת הדת מהמדינה. 
       
       כי כאשר סכנת קיומה של מדינת ישראל כמדינה דמוקרטית עומדת לפתחנו, ואין מצב שבו תהיה לגיטימציה לסרבנות אידיאולוגית, כי אידיאולוגיה היא עניין אישי, וכל אחד מחר יוכל להחליט שעל-פי האידיאולוגיה שלו הוא רוצה לסרב, אז מה נאמר? אידיאולוגיה אחת – כן, ואידיאולוגיה אחרת – לא? 
       
       אני רואה מה קורה במדינת ישראל, אני רואה מה קורה בחוצות הרחובות. התמונות שהיום פורסמו בכבישי מדינת ישראל בכל מקום, של חברי כנסת שאני חלוק עליהם, כמו בנימין נתניהו ולימור לבנת, כשבצדן נאמר: אלה הכבשים של שרון, אלה השותקים בעת ההתנתקות - רק צריך להוסיף משפט אחד ולומר שדמם מותר. 
       
קולט אביטל (העבודה-מימד):
       
       כבר אומרים זאת.

עמיר פרץ (עם אחד):
       
       זו סכנה אמיתית, וצריך לעצור את ההשתוללות הזאת ברחובות, וצריך לתת הוראה למשטרה ולכל הגורמים בישראל, שהם חייבים תוך כדי כך שהם מחפשים את אלה שמפיצים הסתה ותעמולה ברחובות, קודם כול לנקות את רחובותינו מהתעמולה הזאת. דבר ראשון. 
       
       לכן אני פונה לרבנים, כמי שמכבד את מוסד הרבנות, כמי שראה רבנים שקראו לסרבנות, כמי שראה תמיד ברבנים רועי צאן רוחניים שיש להם מקום במדינת ישראל, אני קורא לאותם רבנים שקראו לסרבנות בצה"ל: אסור לכם לעשות זאת. אתם מוליכים את מדינת ישראל להקצנה בכל התחומים. אתם תובילו למצב שכל מדינת ישראל תצא נגדכם, ואל תתפלאו אם מחר תתחיל תנועה להפרדת הדת מהמדינה. תודה.

היו"ר חמי דורון:
       
       תודה רבה לחבר הכנסת עמיר פרץ. חבר הכנסת אהוד יתום, בבקשה. 

אהוד יתום (הליכוד):
       
       אדוני היושב-ראש, חברי חברי הכנסת, רק לפני כמה חודשים קיימנו כאן, מעל בימה זו, דיון נוקב, ובדיון ההוא התייחסתי לתופעת הסרבנות ולגילוייה, לרבות מכתבי הקצינים, הטייסים והסיירות ופעילותם של ארגוני שמאל שהטיפו וקראו למתגייסים וללוחמים שלא לשרת בשטחי יהודה, שומרון וחבל-עזה, והזהרתי גורמים שונים בשמאל הישראלי, וגם בתוך הבית הזה, שתמיכה בסרבנות, ואפילו אי-הבעת התנגדות נחרצת או העלמת עין, עלולות להמיט  עלינו חורבן, לתקוע סכין בגבה של החברה הישראלית ולהורסה. 
       
       מי שעודד אז את הסרבנים משמאל, זרע את זרעי הפורענות של היום. מי שלא בלם את התופעה אז, אחראי לכך שתופעת הסרבנות מתרחבת היום. 
       
       אני קורא מכאן ומגנה בכל תוקף סרבנות, גם משמאל וגם מימין. אסור לנו בשום פנים ואופן לתת את ידנו למהלך שבו במשטר דמוקרטי, ועל-פי פקודות הצבא החוקיות  - אסור בשום דרך לסרב פקודה. 
       
       אני יוצא מכאן בקריאה חדה וחלקה לכל הרבנים, אשר הם המורים והרבנים של צאן מרעיתם, לחזור בהם מכל הפסוקים והפסקים שבהם הם מטיפים לסרבנות. אסור לנו בשום פנים ואופן להלך במצב שבו אדם יחליט, על דעת רבו או על דעת מטיף אחר, החלטה שמגמתה סירוב פקודה.   
       
       אל לנו להכניס לדו-שיח הנוקב ולדילמות הקשות שניצבות היום בפנינו את צה"ל, אל לנו להכניס את משטרת ישראל, אל לנו להכניס את שירות הביטחון הכללי, אל לנו להכניס שום גוף שפועל על-פי החלטות ממשלה דמוקרטית בישראל. 
       
       אנו יוצרים במו-ידינו, בהטפות הללו, אדוני היושב-ראש, באמרות הללו, חיילים הנכונים לסרב לקבל הכרעה דמוקרטית. לאיזה חינוך אנחנו מטיפים? אני שואל ומערים כמה וכמה סימני שאלה. 
       
       ובסוף דברי אני שוב קורא לרבנים ולתלמידיהם לחזור בהם מקריאתם המסוכנת הזאת, כמו לכל הארגונים משמאל שמטיפים חדשות לבקרים לסרבנות. 
       
       אני קורא למועצת יש"ע, המנהלת מאבק ערכי ואמיתי, לצאת במופגן ובהחלטיות שאיננה משתמעת לשתי פנים כנגד קריאות לסרבנות. עלינו לשים קץ לתופעה, בטרם היא תיצור קרע בתוכנו, בין חיילים למפקדיהם, בין אזרחים לאזרחים, בין הלוחמים לאחיהם לנשק; בטרם תפגע בשדרת הפיקוד בצה"ל ובאמון שרוחשת החברה לצבא. תודה רבה לך, אדוני היושב-ראש. 
       
היו"ר חמי דורון:
       
       תודה רבה. חבר הכנסת מאיר פרוש, על-פי בקשתך אני אתיר לך לשאת את הצעתך לסדר-היום. שלוש דקות, בבקשה. אדוני השר, חיכינו לך בקוצר-רוח.
       
מאיר פרוש (יהדות התורה):
       
       אדוני היושב-ראש, חברי הכנסת, ראשית כול אני מודה לך, אדוני היושב-ראש, שנהגת בי לפנים משורת הדין, אבל נהגת כמו שנוהגים יושבי-ראש אם נכנסת למליאה כאשר זה עדיין במסגרת. אני מודה לך על כך. 
       
היו"ר חמי דורון:
       
       ועדיין תצטרך לעמוד במסגרת הזמן. 
       
מאיר פרוש (יהדות התורה):
       
       מודה לך על כך. 
       
       אדוני היושב-ראש, בלהט הוויכוח שהיה פה לפני 18 חודשים, כאשר סגן השר הרב יצחק לוי כיהן כסגן שר במשרד ראש הממשלה, ואני מניתי מעל דוכן הכנסת את חטאי הממשלה הזאת, ואת המכשולים והקשיים שהיא מערימה על ציבור שומרי התורה, שומרי המסורת במדינת ישראל, בלהט הוויכוח אמרתי, שאם זה המצב, שממשלת ישראל גורמת לכך שהיא פוגעת במשפחות של לומדי התורה, פוגעת במוסדות החינוך שלנו, של הציבור החרדי, פוגעת בישיבות, גורמת לכך שאנחנו צריכים להיאלץ - ומקוואות נסגרים ברחבי המדינה, אם זו הממשלה, אולי אנחנו צריכים לפעול בחוץ-לארץ נגד הממשלה הזאת, ולהגיד עד כמה היא רעה, לגרום לכך שציבור תיירים לא יגיע לפה. פשוט לגרום נזק למדינה. אמרתי גם בלהט הוויכוח, שאם זה המצב, אולי אין לנו מקום פה במדינה, אולי אנחנו צריכים למצוא מקום אחר.
       
       והרב יצחק לוי עלה לדוכן, כאחד שהיה צריך לענות בשם הממשלה, על כך שהממשלה פוגעת בשירותי הדת ונסגרים מקוואות, והוא אמר: בשום פנים ואופן לא, אנחנו נשארים נאמנים למדינה, ולא יכול להיות מצב כזה. הוא היה אז סגן שר, הוא היה צריך להגן על הממשלה, הוא אמר את מה שהוא אמר; אני הייתי בלהט הוויכוח, ואמרתי את מה שאני אמרתי. 
       
       אני, אדוני יושב-ראש הכנסת, לא שמעתי מה אמר הרב שפירא. וקטונתי מלהתווכח עם רבנים, ואני גם לא מתווכח עם הרב שפירא. ואם הוא אמר, אני יכול להגיד: הוא אמר ואני לא מבין. אבל, אני לא יודע אם הוא אמר את זה. 
       
קולט אביטל (העבודה-מימד):
       
       מה, הוא אמר את זה. עכשיו זה כתוב בעיתונות - - -
       
מאיר פרוש (יהדות התורה):
       
       בעיתונות? אני יכול להראות לך בעיתונות כל כך הרבה דברים שהם לא נכונים. אז מה אם כתוב - זה עוד לא אומר שזה נכון. 
       
       אבל, אני חושב שעל דבר אחד צריך לשמור. אפשר לומר, אם זה המצב, שבמדינה הזאת פוגעים בשומרי התורה, אולי אנחנו לא צריכים להיות פה. אמר בשעתו מרן הרב שך, שאם רוצים לקחת את הבנים שלנו לצבא, אנחנו נמלא את בתי-הסוהר עם בנים שלנו ולא נלך לצבא. כל הדברים האלה שהם במסגרת שיבוש החיים במדינה, אולי זה הדבר שניתן לעשות. 
       
       אבל לבוא ולומר מתוך הצבא, לסרב פקודה – אני אומר שוב: אם הרבנים אמרו את זה, אני לא זה שרוצה להתווכח. אף שבהרבה דברים בוודאי ובוודאי הרבנים שלנו חולקים על מה שרבני הציונות הדתית אומרים. אבל, אני חושב שיש סייגים. והדבר הזה של סירוב פקודה הוא בוודאי ובוודאי קו אדום, שלא צריכים  לעבור אותו. תודה רבה. 
       
היו"ר חמי דורון:
       
       תודה רבה לחבר הכנסת פרוש. אדוני שר התחבורה, תשובתך, בבקשה. 
       
קולט אביטל (העבודה-מימד):
       
	תגיד לו שיכחיש.

מאיר פרוש (יהדות התורה):
       
       מי? אני אגיד לו שיכחיש? - - -
       
שר התחבורה מאיר שטרית:
       
       אדוני היושב-ראש, רבותי חברי הכנסת, קריאת הרבנים לציבור החיילים הדתיים לסרב ביום פקודה לפנות יישובים, היא חמורה ביותר. סרבנות מכל צד ולכל מטרה פוליטית היא פסולה ומערערת את יסודותיה של מדינת ישראל. אני חושב שאין אפשרות להגזים בסכנות האורבות לנו כחברה, אם כל חלק בעם יקום ומסיבותיו שלו יכריז על סרבנות לפקודה מסוימת. וזאת בהחלט התחלת הסוף של ישראל כחברה דמוקרטית, המקבלת את הכרעותיהם של המוסדות הנבחרים. 
       
       לצערי הרב, שמו עצמם רבנים מכובדים לצדם - - -
       
מאיר פרוש (יהדות התורה):
       
       זו פעם ראשונה שמתקיפים רבנים? - - -
       
שר התחבורה מאיר שטרית:
       
       אני לא מתקיף רבנים. אני אומר: לצערי הרב, שמו עצמם - - 
       
היו"ר חמי דורון:
       
       חבר הכנסת פרוש.
       
שר התחבורה מאיר שטרית:
       
       - - רבנים מכובדים לצדם של הקצין המשתמט זוננשיין וחבריו, שמוכנים לשרת שירות סלקטיבי בצה"ל. סרבנות לא באה רק הפעם, רק מצד הרבנים. היא היתה בעבר, כשאנשי השמאל סירבו לשרת, ואני מניח שאף אחד מחברי הכנסת אינו מעלה על הדעת, כמו שאמר חבר הכנסת פרוש, שכל אחד יכול להרשות לעצמו לעשות שבת לעצמו. ירצה - יקבל, ימלא פקודה. לא ירצה - לא יקבל, לא ימלא פקודה.
       
       היום יהיו אנשים שאומרים: אל תלכו לפנות יישובים, כי בעיניהם זו פקודה לא חוקית בעליל; מחר יבואו אחרים שיגידו שהם לא מוכנים ללכת להגן על היישובים ביש"ע ובמקומות אחרים, כי יחשבו  שבעיניהם זה לא כשר ולא נכון. פירוש הדבר הוא התפוררותה של החברה הישראלית ופגיעה חמורה בצה"ל. 
       
       בהשאלה על המשפט  בשיר של שלמה גרוניך, שנכתב בעקבות נאום רבין בליל הירצחו, אומר כי: הסרבנות היא כרסום יסוד הדמוקרטיה. 
       
       אני קורא לכל הרבנים: השאירו את צה"ל מחוץ לוויכוח. אל תיכנסו לגיא ההריגה הזה. תשאירו את צה"ל מחוץ לוויכוח. עד היום אני חושב שיש קונסנזוס רחב מאוד בעם, שיש לנו צבא אחד, עם אחד, מדינה אחת, ואסור לעשות שום דבר שיכול לפורר את העניין הזה, וצה"ל הוא אבן חשובה ביותר בקיומה של המדינה, בקיומו של העם. לכן אני מציע לכולם להתאפק ולהתגבר גם על היצר לפעמים, להתגבר על עצמם, ולא להכניס את צה"ל לוויכוח. תשאירו את זה מחוץ לוויכוח הפוליטי. מותר לתמוך בהתנתקות, מותר להתנגד להתנתקות, אבל אני מציע שלא לנסות להכניס את חיילי צה"ל לדילמה, כי גם ככה צה"ל נמצא בקושי גדול מאוד, לאור הנסיבות הקיימות במדינת ישראל; לא צריך להוסיף לו כאב על כאב.
       
       לכן, אדוני היושב-ראש, לי אין התנגדות לקיים דיון על הנושא הזה במליאה, על-פי הצעתם של המציעים, ואם ירצו דיון בוועדה - בוועדה. אני מוכן לשתי האופציות, ככל שחברים ירצו - או במליאה או בוועדה. אני מודה לך, אדוני היושב-ראש. 
       
היו"ר חמי דורון:
       
       כן. יש לנו הצעות אחרות. חבר הכנסת ברכה, הצעה אחרת. 
       
נסים זאב (ש"ס):
       
       כל הכבוד לשר שטרית - - -
       
היו"ר חמי דורון:
       
       חבר הכנסת ברכה, יש לך דקה הצעה אחרת, בבקשה. 
       
מוחמד ברכה (חד"ש-תע"ל):
       
       כן, אדוני. 
       
       אדוני היושב-ראש, רבותי חברי הכנסת, אין הסתה כשרה והסתה טרפה. אין הסתה מותרת והסתה אסורה. 
       
שאול יהלום (מפד"ל):
       
       טוב שאתה יודע את זה. 
       
מוחמד ברכה (חד"ש-תע"ל):
       
       אני יודע את זה. בהחלט כן. 
       
       אגב, שמעתי אותך. בעצם, אתה נתת את כל האליבי למסיתים, אבל מצאת נתיב מילוט. אבל זה סגנונם של אנשי הימין, שהולכים עם ומרגישים בלי. נמצא בקואליציה, אבל גם באופוזיציה. 
       
שאול יהלום (מפד"ל):
       
       - - -
       
מוחמד ברכה (חד"ש-תע"ל):
       
       כן. לכן אני לא מדבר על הצבא. אני מדבר על ההסתה השיטתית שקיימת בחברה הישראלית, בקרב חוגי הימין, נגד כל מי שמתנגד לדעתם. זה התחיל בערבים, אחר כך עבר לשמאל הישראלי היהודי, ועכשיו ההסתה נמצאת בתוך מחנה הימין, מהימין היותר-קיצוני אל הימין, נגיד, הפחות-קיצוני, אם אפשר להתבטא ככה. 
       
       לכן, מי שרוצה להיות ישר בעניין הזה, צריך להיות ישר עד הסוף ולא לתת אור ירוק להסתה מסוימת נגד ערבים ולהתחיל להתבכיין כאשר זה בתוך המחנה שלו. תודה רבה. 
       
היו"ר אלי בן-מנחם:
       
       תודה רבה לחבר הכנסת ברכה. חבר הכנסת והבה, בבקשה. 
       
מגלי והבה (הליכוד):
       
       אדוני היושב-ראש, אדוני השר, חברי הכנסת, אני רוצה להצטרף לקריאה של השר שטרית ושל הרמטכ"ל, להשאיר את הצבא מחוץ למחלוקת הפוליטית. עם כל הכבוד לאלה מימין או משמאל הקוראים לסרבנות - - -
       
יחיאל חזן (הליכוד):
       
       זה לא כבוד. לקרוא לסרבנות, זה לא כבוד. 
       
מגלי והבה (הליכוד): 
       
       אני מסכים אתך. אני מדבר על אלה שמפאת היותם אנשי דת, רבנים ואנשים מובילים בחברה הישראלית, חייבים להיות עוד יותר זהירים בדבריהם. מי שהיום קורא לסרבנות כי לא נוח לו ביצוע ההחלטה של הדרג המדיני, שלא יבוא אחר כך בטענות שהדברים התהפכו ולא נוחים לו וכי אחרים קוראים לסרבנות. אני קורא להם להשאיר את הצבא מחוץ למחלוקת הפוליטית ולא לקרוא לסרבנות. 
       
היו"ר אלי בן-מנחם:
       
       חבר הכנסת מרגי, בבקשה.  
       
יעקב מרגי (ש"ס):
       
       אני רוצה לשאול שתי שאלות את הרבנים מהציונות הדתית. האם הם התנתקו מתורתו של הרב קוק? יש מאמר שלם של הרב קוק על מוסד הרבנות הממלכתית. משום מה, מוסד הרבנות הממלכתית חשוב, טוב ויקר למפד"ל ולרבנות של הציונות הדתית - כאשר זה אחד משלהם. תשאלו את הרבנים הראשיים מה דעתם. 
       
       דרך אגב, למרות דעותי נגד ההתבטאויות, אני נגד ההתנתקות ונגד הסרבנות. 
       
       השאלה השנייה שלי לרבני הציונות הדתית היא, מאחר שאני לא שמעתי את פסיקתם כאשר מכרו את תורת ישראל והתנתקו מתורת ישראל בקדנציה הזאת, ומאחר שהתחברתם למזימה הזאת ולא שמעתי את קולכם כאשר הפקירו את עניי ישראל, פסק ההלכה שלכם האחרון, על הסרבנות, לא עושה עלי רושם.
       
היו"ר אלי בן-מנחם:
       
       תודה רבה לחבר הכנסת מרגי, חבר הכנסת נסים זאב, בבקשה.

נסים זאב (ש"ס):
       
       אדוני היושב-ראש, מה אמר הרב שפירא? מה כל הזעקה הזאת? האם הוא אמר לא לשרת בצבא?
       
יעקב אדרי (הליכוד):
       
       כן, הוא אמר את זה.

נסים זאב (ש"ס):
       
       הוא אמר, שעל-פי ההלכה, לחיילים המאמינים ושומרי התורה אסור לעשות את העבודה. מה אתה רוצה מהרב שפירא? אתה לנעליו לא נכנס בכלל. אם אתם לא מבינים מה המשמעות של פסק הלכה של דעת תורה, אנא החרישו. 

       למה מדברים על הסתה? איזו הסתה היתה פה? למה אתם הופכים את הדברים? אתם בעצם אלה שמסיתים נגד גדולי ישראל. במשך עשרות בשנים מסרו את עצמם המתנחלים, כדי ללכת במדיניות של ממשלות ישראל על מנת להגן על מדינת ישראל, והיום רוצים לפנות אותם בכוח. 
       
       אני מציע הצעה מעשית, ואני מבקש מכבוד השר להעביר את המסר, שאי-אפשר לשלוח חיילים, שמבחינה אידיאולוגית מאמינים שלא צריך לפנות, ולהגיד להם שהם יפנו. את זה לפחות תעשו. 

היו"ר אלי בן-מנחם:
       
       חבר הכנסת דהאמשה, אני הודעתי שהוא אחרון הדוברים. אני עובר להצבעה. השר שטרית הציע להעביר את הנושא לדיון בוועדה.
       
קולט אביטל (העבודה-מימד):
       
       אני מציעה שהנושא יעבור לדיון במליאה.
       
היו"ר אלי בן-מנחם:
       
       אם כך, אני לא צריך לשאול את חברי הכנסת, כי הם ביקשו שהנושא יעבור למליאה. 
       
       אנחנו נעבור להצבעה. אנו מצביעים על הצעות לסדר-היום בנושא: דברי הרב שפירא ורבנים נוספים לסרב פקודה. מי שמצביע בעד, זה בעד דיון במליאה, ומי שמצביע נגד, זה בעד להסיר את הנושא מסדר-היום.
       
הצבעה מס' 18
       
בעד ההצעה לכלול את הנושא בסדר-היום – 19
בעד ההצעה שלא לכלול את הנושא בסדר-היום – 1
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר אלי בן-מנחם:
       
       19 חברי כנסת בעד, אחד נגד ואין נמנעים, ועל כן אני קובע שההצעות לסדר-היום בנושא דברי הרב שפירא ודברי רבנים נוספים לסרב פקודה, יידונו במליאה.
       

הצעות לסדר-היום 
פגישת ראש הממשלה עם נציגי מועצת יש"ע וסוגיית משאל העם

היו"ר אלי בן-מנחם:

       אנו עוברים לנושא הבא: פגישת ראש הממשלה עם נציגי מועצת יש"ע וסוגיית משאל העם - הצעות לסדר-היום מס' 4546, 4549, 4564, 4572, 4577, 4586, 4588 ו- 4606. ראשון המציעים הוא חבר הכנסת אברהם רביץ. 
       
אברהם רביץ (יהדות התורה):
       
       אדוני היושב-ראש, חברי הכנסת, אני בטוח שהנושא הזה יעלה עוד ועוד על שולחן הכנסת, אבל אני רוצה לומר לכם את דעתי כבר עכשיו - אני נגד משאל עם משתי סיבות. אני פונה בעיקר אל אלה שיוזמים את משאל העם, אל חברי אחי, גם מן המתנחלים. ראשית כול, אני נגד משאל עם באופן עקרוני. 
       
       אנחנו חברה מאוד מעורבת, יש בנו מיעוטים והכנסת מורכבת משתי קבוצות. גם כאשר אנו רואים לפנינו רוב, הרוב איננו מייצג שיטה זו או אחרת. בליכוד יש פיצול וגם במפלגת העבודה הדעות חלוקות. אנו מנהלים את חיינו כאן לפי שיטה שמתחשבת במיעוט. אנחנו עושים זאת בדרכים שונות, על-פי הסכמים קואליציוניים או לא קואליציוניים, וכך אנו שורדים. לו היינו נמצאים במשטר של משאל עם בכל עניין, קבוצות המיעוט, ואני מדבר על הציבור הדתי והחרדי, לא היינו יכולים לחיות את חיינו במדינת ישראל כפי שאנחנו מאמינים.
       
       אני רוצה להוסיף מלה אחת לגבי הנושא הספציפי הזה. אני תמה על המתנחלים שיוזמים את משאל העם, בהנחה שזה לא טריק והם חושבים שהעם צריך להחליט בעניין הזה. אני שואל אותם שאלה הגיונית:  מהי האלטרנטיבה? או שהממשלה והכנסת יחליטו על ההתנתקות, וכפי שמסתבר יש רוב לעניין הזה, או שהעם יחליט. מה טוב מבחינת המבט ההיסטורי לתפיסת העולם של המתנחלים? הרי אם זו תהיה הממשלה והכנסת שיחליטו על כך, ברבות הימים יכול הדבר הזה להתחלף ויהיה רוב אחר. אפשר יהיה לשנות את ההחלטה. אם אנחנו הולכים לעם והעם יאמר את דברו, איזה כוח מוסרי יהיה לשנות החלטה כזאת או אחרת, כי העם הרי כבר אמר את דברו. 
       
       ההובלה של נושא כזה למשאל עם, זו טעות חמורה מאוד מבחינת תפיסת העולם של המתנחלים. תורידו את זה מסדר-היום. אתם עושים עוול לנושא, אתם הולכים לקבוע קביעה לדורות, שלא יהיה אפשר לשנות אותה אפילו הרוב ישתנה. כולנו צריכים לדבר בהיגיון, אפילו בימים הלוהטים האלה, ולא להעלות הצעה שהיא חמורה וגרועה. 
       
היו"ר אלי בן-מנחם:
       
       תודה לחבר הכנסת רביץ. חבר הכנסת מגלי והבה, בבקשה. 
       
מגלי והבה (הליכוד):
       
       אדוני היושב-ראש, כנסת נכבדה, בימים האחרונים יוצרת מועצת יש"ע אווירה ציבורית כאילו משאל עם הוא הדבר שיביא לפתרון כל המחלוקות וימנע קרע בעם. האזרח ששומע דברים אלו וחרד ממלחמת אחים ומקרע בעם, לא מבין מדוע ראש הממשלה מתנגד להצעה זו, וסובר בטעות שראש הממשלה אדיש להתלהטויות. 
       
       רבותי חברי הכנסת, אני חושב שהגיע הזמן לומר את האמת והגיע הזמן להסביר את הסכנות שטומן בחובו משאל העם, הן בסוגיית ההינתקות והן לעתיד, סכנות רבות יותר מכל יתרונותיו של המשאל, אם יש כאלה. 
       
       אדוני היושב-ראש, כל תלמיד תיכון יודע כי ישראל היא דמוקרטיה פרלמנטרית, שבה מסורה קבלת ההחלטות בידי נציגי העם, חברי הכנסת. אין בשיטה החוקתית שלנו יכולת להעברת הסמכות הזאת בחזרה לידי העם. יאמר מי שיאמר - בואו נחוקק חוק לעריכת משאל עם. זה נראה פשוט, אך זה יהיה פתח מסוכן לעריצותו של הרוב. המערכת הפרלמנטרית בנויה מאיזונים ראויים המאפשרים מצד אחד הכרעות לרוב, אך שומרים על זכויות המיעוט מן הצד השני. הקמת מנגנון עוקף כנסת, כמו משאל עם, תאפשר עריצות של הרוב ודריסת המיעוט בכל פעם הרוב לא יכול לכפות את דעותיו בכלים הפרלמנטריים הרגילים. 
       
       אני מסכים לכל מלה שלך, אדוני הרב, חבר הכנסת, אברהם רביץ. יאמר מי שיאמר, בואו נחוקק חוק חד-פעמי לעניין ההתנתקות. נראה פשוט ויפה, אך מי ימנע חקיקה נוספת על-ידי הרוב מחר או מחרתיים, או בכל פעם שהדבר יהיה נוח לו? בשביל לסבר את האוזן, מחר תוכל ממשלה חילונית להעביר משאל עם על החלטות בנושא דת ומדינה שיובילו לקרע חמור, והכול במסגרת הקדושה של משאל עם ורצון עם. 

	כל זה בנוגע לעיקרון, ועוד לא אמרנו מלה על הפרטים. נניח שהכנסת תצביע בעד משאל עם, מה יהיה התוקף שלו? האם יהיה זה משאל מחייב או משאל מייעץ? מי ינסח את השאלה שתישאל במשאל, האם יהיו אלה גורמים פוליטיים, כמו הכנסת או הממשלה, או אולי יהיו אלה גורמים שיפוטיים? האם יוכל הבוחר לבחור מנסח שייחשב אובייקטיבי ונטול פניות? מה הרוב שיידרש במשאל כזה? האם רוב רגיל של המצביעים, האם רוב של בעלי זכות הבחירה, ואולי רוב מיוחס? כל זה עוד לפני שנגעתי בסוגיית הרוב היהודי. עד מתי יחייבו תוצאות המשאל? מה יהיה תוקפו אם ייערכו בחירות אחריו? כל אלה שאלות כבדות משקל. 

       לכן, אדוני היושב-ראש, משאל עם לא רק שלא יסייע, אלא אף יסבך את המצב ויגרור את כולנו להתכתשויות בלתי פוסקות. משאל עם לא יפתור את המחלוקת בעניין ההתנתקות, אלא רק יפתח פתח בעייתי ביותר בסוגיות האחרות המצויות במחלוקת קשה בחברה הישראלית. לכן צריכים לחזור לאמת היסודית, והיא, שאנחנו, כל אחד מ-120 חברי הכנסת, נבחרנו כדי לשלוט, ולא כדי לברוח מהכרעות קשות ככל שתהיינה.

היו"ר אלי בן-מנחם:
       
       תודה לחבר הכנסת והבה. חבר הכנסת נסים זאב, בבקשה.
       
נסים זאב (ש"ס):
       
       אדוני היושב-ראש, כנסת נכבדה, מדברים על משאל עם כאילו לא היה משאל עם. היה משאל עם, היו בחירות. ראש הממשלה אמר את מה שאמר. הוא בא לפני עם ישראל ואמר שהוא יילחם בטרור ואנחנו לא ניסוג תחת אש ותחת טרור. מה קרה לראש הממשלה? הרעיון של משאל עם זה רק על מנת להרוויח זמן. למה הגיעו למשאל עם? ראש הממשלה חשב שיש לו רוב בממשלה, ופתאום הוא ראה שאין לו רוב ולכן הוא העביר את העניין לפריימריס בליכוד. הוא חשב שבוודאי שם יהיה לו רוב. הוא ראה שגם בפריימריס אין לו רוב, ואז הוא אמר, טעיתי. 

היו"ר אלי בן-מנחם:
       
       חבר הכנסת זאב, השר שטרית היה בממשלה וראה שהיה רוב לראש הממשלה. אני מבקש ממך לתקן את הדברים. 
       
יעקב מרגי (ש"ס):
       
       הוא פיטר שניים כדי שיהיה לו רוב.
       
נסים זאב (ש"ס):
       
       לא היה לו רוב באופן טבעי. הוא היה צריך לפטר שרים. 
       
היו"ר אלי בן-מנחם:
       
       אתה טוען שלא היה רוב בממשלה. אני טוען שההחלטה עברה בממשלה.
       
נסים זאב (ש"ס):
       
       אחרי שהוא פיטר היה לו רוב. אם היה לו רוב, הוא היה מעביר את ההחלטה והוא לא היה צריך לפטר שרים. היה על זה גם בג"ץ, ששאל אם זה חוקי או לא חוקי ואם זה היה מהלך תקין.
       
היו"ר אלי בן-מנחם:
       
       הוא היה תקין.
       
נסים זאב (ש"ס):
       
       הבג"ץ אמר שבדיעבד זה נכון, אבל היתה ביקורת על זה. תאר לך שהיה עושה את זה נשיא אחר של מדינה אחרת, כאשר הוא רוצה להעביר החלטה שאין לה רוב - איך זה היה נראה? זה לא היה מריח טוב. לראש הממשלה אין רוב בליכוד. יש לו היום מורדים ויש לו מתמרדים וסרבנים שלא מסכימים אתו. היום הוא מנסה בכנסת, אבל גם בכנסת אין לו רוב, ולכן הוא רוצה ללכת למשאל עם. מה הוא רוצה מהעם?

שר התחבורה מאיר שטרית:
       
       - - - 
       
היו"ר אלי בן-מנחם:
       
       כך אומר חבר הכנסת זאב. לפעמים הוא אומר דבר והיפוכו.
       
נסים זאב (ש"ס):
       
       אני לא אומר דבר והיפוכו. תבין את מה שאני אומר. את מי בא לרצות או להרגיע דב וייסגלס לפני שבועיים, כאשר אמר כי משמעות תוכנית ההתנתקות היא הקפאת התהליך המדיני, וכאשר אתה מקפיא תהליך מדיני אתה מונע הקמת מדינה פלסטינית, חזרת הפליטים וחלוקת ירושלים? הוא בא להרגיע את הימין, ולומר להם שהברירה היחידה שיש לנו זו ההתנתקות, ואם אנו נלך להתנתקות אנחנו נרוויח את השאר. 

	אדוני היושב-ראש, שיקול הדעת היום צריך להיות בהתאם לשאלה, האם יהיה יותר טרור והאם אנחנו מוסיפים כוח לטרוריסטים. למי אנחנו מוסרים את עזה? היום יש שליטה, לא ב-100%, אבל כאשר אנחנו נחזיר את עזה וארגוני הטרור ישלטו בה, זאת תהיה מדינת טרור. אנחנו מטפחים שם את "אל-קאעידה". אנחנו מביאים עלינו את האסון. לכן, אנחנו צריכים לנסות למנוע אותו, וראש הממשלה חייב לעמוד מאחורי הדברים שהוא אמר ערב הבחירות. 

היו"ר אלי בן-מנחם:
       
       אז אתה נגד משאל עם ובעד מה שאומר ראש הממשלה. חבר הכנסת חמי דורון, בבקשה.
       
חמי דורון (שינוי):
       
        אדוני היושב-ראש, אדוני השר, חברי חברי הכנסת, ביום ראשון האחרון נפגש ראש הממשלה עם מנהיגי המתנחלים לשיחה בעניין תוכנית ההתנתקות, ואני מניח שגם נושא משאל העם עלה באותה שיחה. תוצאות אותה שיחה, כפי שהתפרסמו בתקשורת, היו חמורות. נאמר לנו כי השיחה היתה דו-שיח של חירשים, וחבל. 
       
       אני רוצה להזכיר לאותם חברים יקרים, שב-1943, בתקופת ה"סזון", עמד יהודי בשם מנחם בגין בראש הארגון הצבאי הלאומי. באותה תקופה, למרות כל הלחצים שהופעלו עליו על-ידי חבריו, הוא אמר: לא ירים יהודי יד על יהודי. ב-1948 – "אלטלנה". אותו ראש המחתרת ומפקד הארגון הצבאי הלאומי היה על סיפונה של "אלטלנה", מנחם בגין, זיכרונו לברכה, וכאשר "התותח הקדוש" ירה והטביע את הספינה הזאת הוא אמר: לא ירים יהודי יד על יהודי, למרות כל הלחצים.
       
       אני קורא היום לאותם חברים במנהיגות יש"ע, במנהיגות גוש-קטיף: עצרו מדבריכם. אני קורא לאותם 60 רבנים אשר פרסמו קול קורא, שניתן לסרב פקודה, לחזור בהם ולומר: אסור לסרב פקודה. כל פקודה בצה"ל, מי שלא מקיים אותה - היום זה לפנות יישוב, ומחר זה אולי לשמור על יישוב אחר. אז מה, יהיו לנו שני צבאות? שלושה? כל אחד יקים מיליציה משל עצמו? הדברים האלה חייבים להיעצר כאן ועכשיו. אסור לנו להגיע למצב שבו נגיע לסירוב פקודה. אסור לנו להגיע למצב שבו יהודי ירים יד על חייל עברי. לא יקום ולא יהיה. 
       
       אני קורא גם לממשלה בעניין הזה: יש לנו פחות משבוע עד שניאלץ להצביע כאן, כולנו, על תוכנית ההתנתקות; אני מניח, שאיש על-פי אמונתו ועל-פי עמדתו. הכנסת מייצגת את הריבון, ועל כל הצדדים, גם התומכים וגם המתנגדים, לקבל את הכרעת הכנסת. על כן, גם בנושא של משאל העם, דומני שאף אחד מאתנו לא ירצה למשל שמחר בבוקר יקומו אנשים ויאמרו: בואו נעשה משאל עם על הזכויות והחובות של חברי הכנסת, על-פי חוק-יסוד: הכנסת, או על השכר שנותנים לשרים ולחברי כנסת. ברגע שמתחילה הדינמיקה הזאת של משאלי עם, אנחנו לא יודעים מתי היא מסתיימת ואיך היא מסתיימת. 
       
       אדוני, השר שטרית, תן לי קצת לדבר. סוף-סוף יש לי הזדמנות לדבר.  

קולט אביטל (העבודה-מימד):
       
       ומתי היא מסתיימת?

חמי דורון (שינוי):
       
       אני קורא לחברי הכנסת לנהוג באיפוק ובדרך ארץ לקראת ובעת הדיון בשבוע הבא. אנו בכל זאת מחויבים לשמש דוגמה אישית לעם, ואני מאמין, אולי בנאיביות קצת, שאם ננהג בכבוד פה, בבית הזה, האחד כלפי השני למרות חילוקי הדעות, ינהג כך גם הציבור הרחב.

היו"ר אלי בן-מנחם:
       
       תודה לחבר הכנסת חמי דורון. חבר הכנסת אורי אריאל - אינו נוכח; חבר הכנסת אפי איתם - אינו נוכח. חבר הכנסת חיים רמון, בבקשה.

חיים רמון (העבודה-מימד):
       
       אדוני היושב-ראש, חברי הכנסת, נושא משאל העם איננו נושא שהועלה במליאה על-ידי תומכיו בתום לב. איך אני יודע? אני מנסה להזכיר לציבור שאך לפני כחמישה חודשים - יושב פה חבר הכנסת מגלי והבה - היה דיון בסיעת הליכוד על  נושא משאל העם, לאחר משאל החברים בליכוד, ודווקא אלה שהיום זועקים זעקה גדולה למען הדמוקרטיה בישראל ומעלים אותה על נס, היו אלה שהתנגדו התנגדות נחרצת לרעיון התעתועים שנקרא משאל עם. הם הסבירו שזה לא יקום ולא יהיה, ומשאל החברים מילא את התפקיד הדמוקרטי הנאצל ואין בלתו. אתה זוכר את זה, השר שטרית?
       
שר התחבורה מאיר שטרית:
       
       התנגדתי לזה.

חיים רמון (העבודה-מימד):
       
       אז כולם התנגדו. גם אלה שתמכו בהתנתקות אמרו שאין צורך במשאל עם, זאת לא הדרך להביא את עמדת הרוב לידי ביטוי. רוצים – נלך לבחירות. המתנגדים הגדולים למשאל עם בסיעת הליכוד היו התומכים הנלהבים דהיום. אז אתם חושבים שאני יכול להאמין להם כשהם מדברים בשבח הדמוקרטיה ועל מניעת קרע בעם? זה עוד תרגיל, עוד ניסיון למנוע מהרוב בעם ובכנסת להביע את דעתו. אותו מיעוט, שהוא מיעוט ששולט לצערי הרב בעם הזה כבר הרבה שנים, מיעוט נחוש של מתנחלים, ששום דבר לא קדוש מספיק בשבילם על מנת לא להפר אותו - הם הפכו את תורתם והעמידו את תורתם זו מעל לכול. 
       
       כשהם נשאלים, אותם מתנחלים, מה עם הרוב המיוחס, הם אומרים: שקט, שקט. עכשיו לא מדברים. קודם כול, יהיה משאל עם. נדבר כשהליכוד יסכים למשאל עם, ואז החוק יבוא לכנסת, ואז, כמובן, נדבר על הרוב המיוחס. כי הרי יעלה על הדעת שבפירוק יישובים ניתן לבשארה, לבוחרים של בשארה, לערבים או אפילו לדרוזים שלא שירתו בצבא ללכת ולהצביע? היהיה כדבר הזה? 
       
       איך אני יודע? היינו בסרט הזה. בקדנציה הקודמת הייתי שר בממשלת ברק ובאו ואמרו: בואו נעשה משאל עם על הגולן. אמרנו: בסדר. רצינו להגיע לשיתוף פעולה עם הליכוד. ישבנו, ישב שר החוץ דהיום, אחרים, אינני זוכר מי, וישבנו ביחד, ואז עלה עניין הרוב המיוחס. ואיזה המצאות המציאו, שהפירוש היחיד שלהן היה: ערבים מחוץ להכרעה. אתם מאמינים שמועצת יש"ע תקבל הכרעה במשאל עם שבו לערבי יהיה קול שווה ליהודי?

עזמי בשארה (בל"ד):
       
       על זה נרצח ראש ממשלה כאן.

חיים רמון (העבודה-מימד):
       
       בדיוק. אני רוצה לשמוע מאחד מראשי יש"ע, שהוא מסכים למשאל עם כזה והוא יקבל את ההכרעה. אחד. ויהיה משאל עם והתוצאה תהיה 52 מול 48, ואפילו 55 מול 45, אבל יהיו בזה 10% ערבים. הם יקבלו את ההכרעה? לעולם לא יקבלו את ההכרעה הזאת. אין סיכוי שיקבלו הכרעה כזאת. 
       
       לכן, צא ולמד – מי שנגד ההתנתקות יהיה בעד משאל עם, והוא יהיה בעד בחירות והוא יהיה בעד כל דבר שדוחה את רוע הגזירה ומקווה שאו שהפריץ ימות או שהכלב ימות, ולצערי הרב, אצל חלק מהאנשים האלה אני יודע מי נחשב הכלב. אנחנו לא רוצים שזה יקרה - -

עזמי בשארה (בל"ד):
       
       או שהכלב ידבר.

חיים רמון (העבודה-מימד):
       
       - - אנחנו רוצים שביום שני או  שלישי הבא תהיה הכרעה בכנסת, וההכרעה הזאת, אני מעריך שהיא תהיה ברוב ברור. היא זו שתחייב את העם, כי אין דרך אחרת. הגיע הזמן - הפעם הראשונה, לדעתי, מאז מלחמת ששת הימים - שהרוב יחזור לשלוט. המבחן של ההתנתקות, ואני אומר את זה גם לאלה שמתנגדים, אחרי שתיפול ההכרעה בכנסת, אני אומר למתנגדים, עם כל הכאב, עדיף לקבל את ההכרעה ולהתנתק מעזה מאשר לא לקבל את ההכרעה ולהתנתק ממדינת ישראל ומהדמוקרטיה הישראלית. תודה.

היו"ר אלי בן-מנחם:
       
       תודה לחבר הכנסת חיים רמון. בבקשה, השר שטרית ישיב בשם הממשלה.

שר התחבורה מאיר שטרית:
       
       אדוני היושב-ראש, אני מתכבד להשיב על הצעות לסדר-היום בנושא פגישת ראש הממשלה עם נציגי מועצת יש"ע, וגם בנושא משאל העם. 
       
       ראש הממשלה הזמין את הנהלת מועצת יש"ע כדי לחדש את הדיאלוג בינו לבין מנהיגי הציבור ביש"ע, על רקע יישום תוכנית ההתנתקות. התקיימה שיחה חופשית בין הצדדים. נציגי יש"ע הסבירו בפגישה את עמדתם, וראש הממשלה השיב להם על-פי הבנתו ותפיסתו את המצב. 
       
       ראש הממשלה ביטא כמה עמדות חשובות בנושא זה: 1. ראש הממשלה מכבד את עמדתם של המתיישבים ואת פועלם במשך השנים; 2. אין מנהיגי המתיישבים מייצגים את הציבור יותר ממנהיגי ציבור אחרים, ובכללם ראש הממשלה; 3. ראש הממשלה דוחה באופן עקרוני את קיומו של משאל העם, ורואה סכנה בהחלתו של מכשיר זה בדמוקרטיה הישראלית. 
       
       אני רוצה להסביר, אדוני היושב-ראש. אני מסכים עם חבר הכנסת חיים רמון - התנגדתי למשאל עם על הגולן בתקופה של ברק, אני מתנגד למשאל עם היום. אין שום ספק שכשמישהו אומר "משאל עם", הוא בעצם רוצה רק דבר אחד, דחייה של תוכנית ההתנתקות. 
       
       לכולנו ברור, שמשאל עם פירושו דיון של חודשים בכנסת על סוגיות מאוד רבות, שחלקן הוזכרו פה על-ידי חבר הכנסת רמון. אם מישהו מעלה על הדעת שאפשר במדינת ישראל לעשות משאל עם על בסיס שבו מנטרלים חלק מהאוכלוסייה שבעצם קולה לא ייחשב, הוא בעצם אומר בואו נפסיק את התהליך הדמוקרטי במדינת ישראל, ולכן זה לא יקרה. 
       
       המטרה היא לא באמת לשאול את העם, שאלנו את העם בבחירות. ראש הממשלה ערב הבחירות אמר, שהוא מתכוון להתקדם בתהליך השלום, שהוא מוכן לשלם מחיר כואב בשביל לנסות לקדם את תהליך השלום. יותר מזה, הוא אמר שעל-פי מפת הדרכים - אנחנו מחויבים למפת הדרכים, שבסופה תקום גם מדינה פלסטינית, אם הפלסטינים היו מקיימים את חלקם בהסכם. זאת אומרת שאין פה שום דבר חדש, והטענות שלראש הממשלה אין מנדט הן טענות שווא. ראש הממשלה קיבל 40 מנדטים, לא מנדט אחד. עם כל הכבוד, המנדטים האלה ניתנו לראש הממשלה בגלל העמדות הללו, ולא מסיבה אחרת. לכן אף אחד איננו יכול לטעון שלראש הממשלה אין מנדט לעשות את זה. 
       
       משאל העם הוא מכשיר מאוד מסוכן, זו חרב פיפיות. בחברה דמוקרטית שסועה כמו ישראל בנושאים של חיים ומוות, משאל העם הוא סכנה והוא בעיה גדולה. אם יש משאל עם על התנתקות, למה לא נעשה משאל עם על השבתת העבודה בשבת או על נסיעה בתחבורה בשבת? אני סתם מביא למשל את גרסתה של האוכלוסייה הדתית בארץ. הרי אין לזה סוף, אפשר ליזום משאל עם על כל עניין. 
       
       מתי משאל עם הוא כלי לגיטימי בחברה דמוקרטית? כאשר החברה הדמוקרטית חיה בקונסנסוס פחות או יותר, בשקט. בשווייץ עושים משאל עם אם יהיה שעון קיץ בשעה 20:00 או 21:00, אם המטבע יהיה יורו או פרנק. איזה אסון יקרה אם יהיה יורו ואיזה אסון יקרה אם יהיה פרנק? לא יקרה דבר. 
       
       בחברה שיש בה שסעים כמו בחברה הישראלית, כל עוד אין שלום במדינה ולא הגענו לשלום כולל במזרח התיכון, שבו יש שקט ואיש יושב תחת גפנו ותחת תאנתו, השימוש במכשיר הזה הוא מסוכן,  ויותר מסוכן לאלה שהיום רוצים להשתמש במכשיר הזה כדי למנוע את ההתנתקות, ומדוע? כי כבר היינו בסרט הזה. ממשלת נתניהו נפלה בשנת 1999 אחרי החתימה על הסכם-וואי, כיוון שהימין הקיצוני בליכוד ובממשלה אז הצביע – "כוח 17" - נגד הממשלה באי-אמון, הפיל את ממשלת נתניהו, וקיבלנו את ברק. ברק רצה לעשות משאל עם ולהחזיר הכול. 
       
דוד אזולאי (ש"ס):
       
       ועכשיו קיבלנו את שרון, יותר גרוע. 
       
שר התחבורה מאיר שטרית:
       
       הוא לא יותר גרוע, הוא הרבה יותר טוב, עם כל הכבוד. 
       
דוד אזולאי (ש"ס):
       
       הוא התנתק מתורת ישראל, מעם ישראל, למה הוא נשאר מחובר? 
       
שר התחבורה מאיר שטרית:
       
       חבר הכנסת אזולאי, אני מציע לא להיות כל כך קיצוני. בממשלה הקודמת אתה הצבעת עבורו כראש ממשלה. 
       
דוד אזולאי (ש"ס):
       
       מודה באשמה. נכון, שגינו. 
       
שר התחבורה מאיר שטרית:
       
       אז אני מציע לא להיות קיצונים. אתה לא חייב לקבל את כל דעותיו של ראש הממשלה, אבל בסך הכול, אתה משווה את התנהלות ראש הממשלה הזה לראש הממשלה לפניו? 
       
קריאה:
       
       - - -
       
שר התחבורה מאיר שטרית:
       
       לכן, רבותי, משאל עם הוא סכנה דווקא לאלה שחושבים שזה מכשיר שיציל את העם מהתנתקות. לכן אני אומר לכם, שראש הממשלה מתנגד למשאל העם. אני בוודאי מתנגד למשאל העם. לא יהיה משאל עם בעניין הזה; לא רק בעניין הזה, אלא גם בעניינים אחרים. אני חושב שבחברה הישראלית המכשיר הזה הוא מסוכן מאוד. 
       
       אני מעריך ומקווה שבשבוע הבא, כאשר תבוא תוכנית ההתנתקות לכנסת להצבעה, ביום שלישי בערב, יהיה לה רוב בכנסת, ואפילו רוב משמעותי. 
       
       אגב, אני מבין את אלה שלא יכולים להצביע בעד התנתקות. יש אנשים שזוהי כל תפיסת עולמם בעניינים של שלום ומלחמה. אני תמיד בעד חופש הצבעה לאנשים. אני מבין אנשים שלא יכולים להצביע נגד מצפונם בעניין כזה אמיתי של שלום ומלחמה. בסיעת הליכוד יש קבוצת חברים שמתנגדים להתנתקות, מתנגדים בכל תוקף לוותר על סנטימטר מארץ-ישראל. זה לגיטימי, מותר להם, והיו דברים מעולם. חברים בליכוד הצביעו נגד הסכם קמפ-דייוויד.
       
גאלב מג'אדלה (העבודה-מימד):
       
       יושב-ראש הכנסת. 
       
שר התחבורה מאיר שטרית:
       
       כן, לרבות יושב-ראש הכנסת דאז, יצחק שמיר, ואריק שרון, שנמנע בהסכם אז. אני חושב שמותר לחברים להצביע כך. אבל כשתהיה הצבעה, ואם הכנסת ברוב גדול תאשר את ההצעה הזאת, החברים צריכים לקבל את ההכרעה ומאותו רגע לחזור לשורה ולתלם. 
       
       בעניינים כל כך עקרוניים, אני בהחלט מקבל שיש רגעים שבהם החברים יכולים להצביע לפי הכרתם ומצפונם גם בניגוד לעמדה הכללית המקובלת, ונדמה לי שגם ראש הממשלה מבין את זה. אני מציע שעל הבסיס הזה – הרי אף אחד פה לא רוצה בחירות מוקדמות. עם כל הדיבורים וההתלהמות, אני לא רואה את המפלגות מוכנות היום לרוץ לבחירות. 
       
       אגב, משאל עם זה בחירות כלליות, זה לקרוא לכל הציבור במדינה להצביע. זו עלות של מאות מיליונים, למישהו יש מאות מיליונים עכשיו להוציא על משאל עם? למישהו זה בכלל נראה הגיוני להעלות את זה על הפרק?
       
יעקב מרגי (ש"ס):
       
       ביבי טוען שלזה יש לו כסף. מעניין שלזה יש לו כסף. 
       
שר התחבורה מאיר שטרית:
       
       להערכתי, אין מאות מיליונים, ולכן זה בעיני הליך מיותר ואפילו מסוכן. לכן, רבותי, מבחינתי, אם החברים ירצו להסתפק בדברי, בבקשה. אם ירצו שנשאיר את זה לדיון במליאה, אני מסכים להצעה, אדוני. 
       
היו"ר אלי בן-מנחם:
       
       תודה לשר שטרית. הצעות אחרות. ראשון המציעים, חבר הכנסת ברכה, בבקשה. יש לך דקה. 
       
מוחמד ברכה (חד"ש-תע"ל):
       
       אדוני היושב-ראש, אדוני השר, רבותי חברי הכנסת, אני לא אוסיף מלים על ההתנגדות למשאל העם מבחינת המשטר הדמוקרטי והערעור על אושיות הפרלמנטריזם, הריבונות והסוברניות של הכנסת להחליט. 
       
       אני רוצה לדבר על משאל העם מנקודה אחרת. גם אם יהיה חוק של משאל עם במדינת ישראל, צדק השר שטרית, משאל העם יכול להיות על היורו, על הפרנק או על שעון הקיץ, אבל לשאול את העם בישראל אם הוא רוצה להמשיך ולכבוש אדמה שהיא לא לו, זה כבר עובר כל גבול. 
       
       היו משאלי עם על גורלם של מחוזות שונים בעולם - קוויבק בקנדה; אלזס, בין גרמניה לצרפת. אבל, את מי שאלו? לא שאלו את כל הקנדים, לא שאלו את הצרפתים, אלא שאלו את תושבי האזור שלגביו יש הכרעה. אם יהיה צורך במשאל עם, מי שצריך לשאול אותם הם לא הישראלים, שהם הנציג של הכובש, אלא צריך לשאול את הפלסטינים אם הם רוצים להיפטר מהכיבוש הנפשע הזה. תודה רבה, אדוני.  
       
גדעון סער (הליכוד):
       
       אתה מקורי. 
       
היו"ר אלי בן-מנחם:
       
       תודה לחבר הכנסת ברכה. חבר הכנסת מרגי, בבקשה. 

חיים רמון (העבודה-מימד):
       
       הם עוד עלולים לרצות לספח אותך.

מוחמד ברכה (חד"ש-תע"ל):
       
       הרעיון הוא לא שלי, הוא של שולמית אלוני. 
       
יעקב מרגי (ש"ס):
       
       אדוני היושב-ראש, חברי חברי הכנסת, בראשית דברי אני אומר כי אני מתנגד להתנתקות, אבל אני גם מתנגד למשאל העם, ולא מן החשש שזה עלול להביא סוגיות אחרות למשאל עם ולדרוס את המיעוט, כי יש דריסת מיעוט, הן המיעוט החרדי והן המיעוט הערבי. בזה הממשלה הזאת אלופה גם בלי משאלי עם, ולכן אין פה מקום בכלל למשאל עם. 
       
היו"ר אלי בן-מנחם:
       
       תודה לחבר הכנסת מרגי. חבר הכנסת טלב אלסאנע - לא נוכח. חבר הכנסת טיבי, בבקשה. 
       
אחמד טיבי (חד"ש-תע"ל):
       
       תודה, אדוני. יש רצון אצל הרוב לדרוס את המיעוט. אני אומר לך, אדוני היושב-ראש, שאם יביאו מחר למשאל עם החלטה לנתק את אזור אום-אל-פחם, למשל, ההצעה הזאת תזכה לרוב של 75%-80% בציבור. 
       
גדעון סער (הליכוד):
       
       ביום רע. 
       
אחמד טיבי (חד"ש-תע"ל):
       
       ביום רע, טוב שאתם מודים. הרי כולנו יודעים מה הרוח הנושבת בחברה הישראלית, ולכן גם פאשיזם יכול להיות מבוסס על רוח נושבת, ועל רוב שיכול להיות דמוקרטי, ומשאל עם יכול לבסס אותו. לכן גם מהסיבות שכולם הזכירו, ההתנגדות למשאל עם במקרה הזה - שהוא דרך אגב ביטוי להתרסה נגד הפרלמנט כריבון - צריכה להיות גורפת, ואפילו אנשים מהרוב צריכים להתנגד לרעיון הנואל הזה.
       
היו"ר אלי בן-מנחם:
       
       תודה לחבר הכנסת טיבי. חבר הכנסת דהאמשה, בבקשה. אחריו - חבר הכנסת מח'ול, אחרון.

עבד-אלמאלכ דהאמשה (רע"ם):
       
       כבוד היושב-ראש, כבוד השרים, חברי חברי הכנסת, למעשה המשחק שקוף וגלוי. אני חושב שיש פה שמץ של חוצפה, אם לא חוסר מוסריות, בכל אלה שמטיפים למשאל עם, מפני שזה יבטא את רצון העם. העם רצונו מתגשם ומתגבש בבית הזה. העם אמר את רצונו ובחר את נציגיו. שיטת הדמוקרטיה הישראלית, זה 50 שנה, תמיד הלכה בדרך הזאת, ואין מקום למשאלי עם, גם כשזה בא כדי לנגח את הדמוקרטיה וכדי להרוויח זמן, וכדי שבדרך עקלקלה ובדרך לא דרך יידחו החלטת ממשלה והכרעה של הפרלמנט.
       
       כל הנימוקים של משאל העם הם נימוקים מצוצים מהאצבע, שקופים, ברורים - רוצים לדחות את תוכנית ההתנתקות ולהמשיך את הכיבוש. הכיבוש לא יימשך. גם אם חס וחלילה לא יתפנה עכשיו שרון בדרך שהוא מציע, אבל סופו של הכיבוש יתקרב, עם משאל או בלי משאל או בכל דרך אחרת. לא יהיה כיבוש יותר, חייבים לחזור לשפיות ולפשרה עם הפלסטינים, ולהקים את המדינה הפלסטינית, ובירתה מזרח-ירושלים. תודה רבה.
       
היו"ר אלי בן-מנחם:
       
       תודה רבה לחבר הכנסת דהאמשה. חבר הכנסת מח'ול, דקה. חבר הכנסת בשארה, לא קראתי את שמו, אמרתי שהוא יהיה אחרון אז הוא אחרון. חבר הכנסת בשארה, בבקשה.
       
עזמי בשארה (בל"ד):
       
       אדוני היושב-ראש, אני לא רוצה להתווכח עם חברי, וגם לא עם שולמית אלוני, כי אני מסכים לדברים של חבר הכנסת ברכה, אני רק רוצה להוסיף משהו. דה-גול עשה משאל עם לגבי נסיגה מאלג'יריה, לא אצל האלג'יראים אלא אצל הצרפתים, כי לצרפתים היו טענות דומות. הוא זכה במשאל העם. אני לא רוצה להיכנס לוויכוח, כי גם אם דה-גול עשה את זה, זה לא היה נכון. אלג'יריה לא היתה חלק מצרפת, ולא העם הצרפתי היה צריך לעשות את המשאל, אבל בהיסטוריה יש דברים כאלה. 
       
       הדבר השני, אדוני היושב-ראש, השר שטרית, אתה יודע מתי הותר לנשים בשווייץ להצביע?
       
שר התחבורה מאיר שטרית:
       
       מאוד מאוחר.
       
עזמי בשארה (בל"ד):
       
       כן, בשנות ה-70 הותר להן להצביע, מפני שהכפיפו את השאלה הזאת כל הזמן למשאל עם. כל הזמן הגברים החליטו שלנשים אסור להצביע. הגברים השווייצרים החליטו במשאל עם שלא ייתנו לנשים להצביע. אז זה מה שקורה במשאלי עם. משאלי עם זה פופוליזם, זו שיטה מסוימת, כפי שאמרת. לא ממציאים מסורת בשביל נושא מסוים. דווקא בישראל, מתי מומצאת המסורת הזאת – היא לא קיימת – היא מומצאת כל פעם שיש דיבור על החזרת שטחים. תראו לי מתי פעם אחרת הנושא הזה עולה. על שטחים של אחרים, אדמה של אחרים, פתאום עולה – למתנגדים בדרך כלל – הנושא שצריך ללכת לעם, כשהם יודעים. 
       
       מה שקורה בבית הזה, אדוני היושב-ראש, הוא שהרוב – מי שיש לו רוב במשאל עם מתנגד למשאל עם, ומי שיש לו מיעוט במשאל עם מאוד רוצה משאל עם. זה אומר שכל הסוגיה הזאת היא טרטור סתם, וחבל שמעסיקים את הפרלמנט בשטויות כאלה. תודה רבה.
       
היו"ר אלי בן-מנחם:
       
       תודה לחבר הכנסת בשארה. חבר הכנסת מח'ול, בבקשה.
       
עסאם מח'ול (חד"ש-תע"ל):
       
       אדוני היושב-ראש, בוויכוח בסוגיית משאל העם יש שני אלמנטים חשובים, מהותיים, נוסף על האלמנטים שהוזכרו על-ידי הדוברים הקודמים. האלמנט האחד, שבקביעת משאל עם בישראל, עם רוב מיוחס, יש שלילה של קיומו של העם הפלסטיני. יש התעלמות מתמשכת, זה שיקוף של התעלמות והתנהגות חד-צדדית בכלל בכל מה שנוגע לשאלה הפלסטינית ולעם הפלסטיני, לרבות בעזה. האמירה שההנהגה הפלסטינית לא רלוונטית הופכת מייד, במקרה הזה, לאמירה שהעם הפלסטיני הוא לא רלוונטי לגבי ההכרעה בנושא הזה. 
       
       האלמנט השני החשוב נוגע לשאלה של רוב מיוחס. כאן יש ניסיון, אחרי ששוללים את קיומו של העם הפלסטיני, לשלול את אזרחותם, את הלגיטימיות של אזרחותם של האזרחים הערבים במדינת ישראל ואת זכותם להיות חלק מההשפעה על התהליכים הפוליטיים במדינת ישראל. אני חושב שזה עובר לא רק לשאלה שפוגעת בשלום, אלא זו פגיעה קשה וחמורה ביותר בעצם קיומה של הדמוקרטיה בחברה הזאת.
       
היו"ר אלי בן-מנחם:
       
       תודה לחבר הכנסת מח'ול. 
       
       רבותי חברי הכנסת, אנחנו עוברים להצבעה. השר שטרית, הצעת להסתפק בדברים או לדון במליאה. אז אולי נעשה ישר הצבעה מי בעד מליאה, ומי שיצביע נגד זה להסתפק בדברים. רבותי, מי שמצביע בעד זה דיון במליאה, מי שמצביע נגד זה להסתפק בדברי השר. ההצבעה החלה.

הצבעה מס' 19
       
בעד ההצעה לכלול את הנושא בסדר-היום – 23
בעד ההצעה שלא לכלול את הנושא בסדר-היום -  6
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר אלי בן-מנחם:
       
       23 חברי כנסת בעד, נגד - 6, נמנעים - אין. על כן, הנושא: פגישת ראש הממשלה עם נציגי מועצת יש"ע וסוגיית משאל העם, עברה ברוב ותידון במליאת הכנסת.
       
       
הצעת חוק לתיקון דיני הרשויות המקומיות (הוראת שעה), התשס"ה-2004
       [מס' כ/55; "דברי הכנסת", חוברת זו, עמ' ;  נספחות.]
(קריאה שנייה וקריאה שלישית)
       
       
היו"ר אלי בן-מנחם:
       
       אני עובר לנושא הבא: הצעת חוק לתיקון דיני הרשויות המקומיות (הוראת שעה), התשס"ה-2004. אני מזמין את יושב-ראש ועדת הפנים.
       
אהוד יתום (הליכוד):
       
       אני במקומו.
       
היו"ר אלי בן-מנחם:
       
       בבקשה, חבר הכנסת יתום.
       
אהוד יתום (בשם ועדת הפנים ואיכות הסביבה):
       
       אדוני היושב-ראש, אני מודה לך על שאפשרת לי להציג את הצעת החוק, ואני מודה ליושב-ראש ועדת הפנים שאפשר לי להציג במקומו. 
       
       חברי חברי הכנסת, חברי השרים, אני מתכבד להביא בפני הכנסת לקריאה שנייה ולקריאה שלישית את הצעת חוק לתיקון דיני הרשויות המקומיות (הוראת שעה), התשס"ה-2004. סעיף 206(ב1) לפקודת העיריות הוסף בחוק המדיניות הכלכלית לשנת הכספים 2004 (תיקוני חקיקה), התשס"ד-2004, בסעיף 74 בפסקה (16). 
       
       סעיף קטן זה קובע, כי על מועצת העירייה לאשר את תקציבה בתוך שלושה חודשים מיום אישור התקציב בכנסת, ואם לא חלפו שישה חודשים מיום עריכת הבחירות לראש הרשות, בתוך שישה חודשים מיום אישור תקציב המדינה בכנסת. הסעיף מסמיך את שר הפנים להאריך תקופה זו בשלושה חודשים נוספים. 
       
       הצעת חוק זו באה לקבוע הוראה מיוחדת לשנת 2004, ולפיה מועצת עירייה שהיה עליה לאשר את תקציבה בתוך שלושה חודשים מיום קבלת חוק התקציב השנתי בכנסת, ולא קיימה הוראת סעיף            206(ב1)(1) לפקודה ככתבה וכלשונה, בכך שלא אישרה את תקציב העירייה בתקופת שלושת החודשים כאמור באותו סעיף, לא תסיים את כהונתה, ובלבד שאישרה את תקציבה בתוך שישה חודשים מיום אישור התקציב בכנסת. 
       
       סעיף קטן (ב1) של סעיף 206 לפקודה כלשונו היום נכנס לתוקף ביום ז' בטבת התשס"ד, 1 בינואר 2004, בהתאם לאמור בסעיף 115 לחוק המדיניות הכלכלית, ואולם לעניין אישור תקציב העירייה המועדים הנקובים בסעיף קטן (ב1)(1) האמור נספרים מיום קבלת חוק התקציב השנתי בכנסת, הוא יום י"ג בטבת התשס"ד, 7 בינואר 2004. 
       
       הבחירות לרוב ראשי הרשויות המקומיות, אדוני היושב-ראש, נערכו בב' בחשוון התשס"ד, 28 באוקטובר 2003. התקופה בין מועד זה לבין מועד אישור תקציב המדינה קצר משישה חודשים, לכן התקופה שעמדה לרשות מועצות הרשויות המקומיות שבהן התקיימו הבחירות ביום האמור לאישור תקציביהן עמדה על שישה חודשים מלאים. ב-11 רשויות מקומיות נערכו הבחירות במועדים מוקדמים יותר מיום ב' בחשוון התשס"ד, 28 באוקטובר 2003. לפיכך, לרשות רשויות אלה עמדה לאישור תקציביהן תקופה של שלושה חודשים בלבד מיום אישור תקציב המדינה. 
       
       עם רשויות אלה נמנתה עיריית קריית-אונו, שבה נערכו הבחירות ביום כ"ח באדר ב' התשס"ג, 1 באפריל 2003. עיריית קריית-אונו קיבלה הנחיה ממשרד הפנים לנהוג, לעניין אישור התקציב, כפי שנוהגות הרשויות המקומיות שהבחירות בהן התקיימו ביום ב' בחשוון התשס"ד, 28 באוקטובר 2003, כלומר ההנחיה קצבה להן מועד של שישה חודשים מיום אישור התקציב בכנסת, ולא שלושה חודשים כאמור בסעיף         206(ב1)(1). נוסף על ששת החודשים האמורים, האריך שר הפנים את המועד לאישור תקציבה, כאמור  בסעיף 206(ב1)(2), כך שהיה עליה לאשר את תקציבה עד יום י"ד באלול התשס"ד, 31 באוגוסט 2004. 
       
       ביום י"ד באלול התשס"ד, 31 באוגוסט 2004, הוגשה עתירה לבג"ץ נגד שר הפנים ונגד חברי מועצת עיריית קריית-אונו, בג"ץ 795504. בעתירה הועלתה טענה, כי המועצה חדלה מלכהן ביום י"ח בתמוז התשס"ד, 7 ביולי 2004, וכי עקב כך אין תוקף לפעולות שביצעה מהיום האמור ואילך. 
       
       הצעת חוק זו הונחה על שולחן הכנסת ביום כ"ו בתשרי התשס"ה, 11 באוקטובר 2004, יום המליאה הראשון בכנס החורף התשס"ה. יסודה בעובדה שמועצת קריית-אונו אישרה את התקציב ביום י"ד באלול התשס"ד, 31 באוגוסט 2004, ובכך ניטל היסוד לסיום כהונתה של המועצה מכוח סעיף 206 לפקודה, ועיקרה למנוע נזק רב העלול להיגרם לעניינם של רבים כתוצאה מקביעה כי מועצת עיריית קריית-אונו חדלה למעשה להיות גוף בעל תוקף משפטי כבר בחודש יולי 2004.
       
       בעת הכנת החוק בוועדת הפנים ואיכות הסביבה נדונו טענות כנגד הצעת חוק זו, שעיקרן היותה חקיקה הבאה לתת מענה רטרואקטיבי על מקרה מיוחד בכך שקיימה חריגה מהוראות החוק וממועדי אישור תקציב העירייה. חברי הוועדה סבורים, כי לאור הנסיבות המיוחדות החלות במקרה זה, שציינתי קודם לכן, ולאור העובדה שתכלית הוראת סעיף 206(ב1) התקיימה על-ידי אישור תקציב העירייה בתוך התקופה שקבע לה השר, מדובר בחקיקה ראויה. 
       
       להצעת חוק זו לא הוגשו הסתייגויות. אבקש מחברי הכנסת לאשר את הצעת החוק בקריאה שנייה ושלישית. אדוני היושב-ראש, תודה רבה. 
       
היו"ר אלי בן-מנחם:
       
       תודה לחבר הכנסת אהוד יתום. 
       
       רבותי חברי הכנסת, אנחנו עוברים להצבעה. אנחנו מצביעים בקריאה שנייה על חוק לתיקון דיני הרשויות המקומיות (הוראת שעה), התשס"ה-2004. אין הסתייגויות לחוק.
       

הצבעה מס' 20
       
בעד סעיפים 1-3 – 46
נגד – 7
נמנעים – 1
סעיפים 1-3 נתקבלו. 
       
היו"ר אלי בן-מנחם:
       
       46 בעד, שבעה מתנגדים ונמנע אחד. הצעת חוק לתיקון דיני הרשויות המקומיות (הוראת שעה), התשס"ה-2004, עברה בקריאה שנייה. 
       
       אנחנו עוברים להצבעה על הצעת החוק בקריאה שלישית. נא להצביע. 
       
הצבעה מס' 21
       
בעד החוק – 47
נגד – 7
נמנעים – 1
חוק לתיקון דיני הרשויות המקומיות (הוראת שעה), התשס"ה-2004, נתקבל. 
       
היו"ר אלי בן-מנחם:
       
       47 בעד, שבעה נגד ונמנע אחד. החוק לתיקון דיני הרשויות המקומיות (הוראת שעה), התשס"ה-2004, עבר בקריאה שלישית. חבר הכנסת יתום מבקש לעלות לדוכן ולהודות. בבקשה. 
       
אהוד יתום (הליכוד):
       
       אדוני היושב-ראש, אני מודה לך. אני מודה ליושב-ראש ועדת הפנים, מר יורי שטרן, שהוביל את הדיונים בחוק הזה בצורה מאוד מאוד יעילה. אני מודה ליושב-ראש הכנסת וליושב-ראש ועדת הכנסת על כך שגרמו לכך שהחוק הזה ירוץ קדימה בצורה יעילה. אני  מודה לחברי, שחוקקו אתי את החוק: עמרי שרון, מיקי איתן ויורי שטרן. אני מודה לצוות המשפטי הראוי של הוועדה, היועצת המשפטית של הוועדה, גברת מירי פרנקל-שור, המתמחה שלה עידו בן-יצחק, לעורכת-הדין נוגה ענתבי, הממונה על נוסח החוק, ועמה עורכת-הדין דפנה ברנאי, על יעילותם ואחריותם. לצוות ועדת הפנים ואיכות הסביבה, שזכה בעת האחרונה לציון מיוחד על יעילותו, גברת יפה שפירא, גברת שושנה אזולאי, גברת ליאת סעדון, ולעוזרת היושב-ראש טליה אברבוך. 
       
       אני מבקש להודות ליהודה זמרת, עורך-דין ממשרד הפנים, לגברת אביטל שטרנברג ממשרד המשפטים, לגברת נועה בן-אריה מהמרכז לשלטון מקומי, לגברת שרה ליפשיץ ממשרד הפנים, למר יחזקאל לביא, ראש אגף ממשרד הפנים, ואחרונים חביבים, לכל חברי ועדת הפנים ולעוזרי הנאמן והמסור אור פרל. יישר כוח לכולם. 
       
היו"ר אלי בן-מנחם:
       
       תודה לחבר הכנסת יתום. 
       

הצעות לסדר-היום
פתיחת שנת הלימודים באוניברסיטאות ועתיד ההשכלה הגבוהה בישראל 

היו"ר אלי בן-מנחם:
       
       רבותי, אנחנו עוברים לנושא הבא: הצעות לסדר-היום מס' 4567, 4580, 4603, 4610, 4618 ו-4619, בנושא: פתיחת שנת הלימודים באוניברסיטאות ועתיד ההשכלה הגבוהה בישראל. חבר הכנסת יצחק כהן - אינו נוכח. אחריו - חברת הכנסת פולישוק, שוויתרה על תורה לטובת חבר הכנסת אברהם בייגה שוחט. לרשותך שלוש דקות, בבקשה. 
       
אברהם בייגה שוחט (העבודה-מימד):
       
       אדוני היושב-ראש, גברתי שרת החינוך, ההצעה לסדר-היום שכרוכה בפתיחת שנת הלימודים - - -
       
שר האוצר בנימין נתניהו:
       
       היא אמרה ששר האוצר אשם, אמרתי ששרי האוצר לדורותיהם. 
       
אברהם בייגה שוחט (העבודה-מימד):
       
       רציתי להשתתף בדיון הקצר בנושא פתיחת שנת הלימודים, מכיוון שלאורך כל השנים, ובעיקר בשנים שבהן ניתנה לי הזכות להיות מעורב בהחלטות על פיתוח ההשכלה הגבוהה, ראיתי בנושא ההשכלה הגבוהה נושא חשוב ומרכזי ביותר במדינת ישראל. כל אחד מאתנו יודע שהעושר הלאומי שלנו, בסיסו ורובו, טמון ביכולת האנושית - לא בנפט, לא בברזל, לא במים ולא בקרקע, שכן אנחנו דלים בכל המשאבים האלה, אבל אנחנו רבי יכולת אנושית. החוליה של מערכת ההשכלה הגבוהה היא חשובה, לא בלעדית, אבל חשובה ומרכזית. 
       
       רק לפני עשר שנים לקתה מערכת ההשכלה הגבוהה בבעיית נגישות, לקתה בבעיה של סטודנטים ישראלים שחלקם נסעו ללמוד בחו"ל. המהפכה יצרה נגישות מופלאה כמעט בכל חלקי ארץ-ישראל לאלה שרוצים ללמוד, יהודים וערבים כאחד, חקלאים ועירונים, אנשים מהדרום ומהצפון. המערכת נתנה פתרון בצורה מהירה ובמספרים גדולים, ובמשך עשר שנים בלבד הוכפלה מערכת ההשכלה הגבוהה והפכה להיות יותר מגוונת, רחבת היקף ונותנת פתרונות. 
       
       מדינת ישראל תחטא לעתידה ותחטא לתושביה אם היא לא תשקיע את המשאבים הנחוצים והדרושים לצורך פיתוח ההשכלה הגבוהה. פיתוח ההשכלה הגבוהה צריך להיות במוקד ההחלטות של ממשלת ישראל. הייתי אומר משפט חשוב מאוד, שכן  לפעמים מתערבבים התחומים – הקשר בין נגישות לאיכות ולמצוינות הוא קשר קיים, והאחד אינו בא על חשבון השני. אפשר להיות מצוין ולא להיות אליטיסט. אפשר להיות מתקדם ומהטובים בעולם ולתרום למדינת ישראל בצורה מובהקת וברורה. 
       
       אין מגדלי שן בהשכלה הגבוהה, יש מגדלי אור. מגדלי האור של ההשכלה הגבוהה הם שמניעים את החברה הישראלית. דרך אגב, הם המנוע המרכזי להקטנת רמת האי-שוויון בחברה הישראלית, לא פחות ממערכת המס או מערכת הקצבאות. זו מערכת שפותחת את שעריה, מכשירה אנשים, מגלה פוטנציאל, נותנת הזדמנויות תוך כדי שמירת מצוינות.
       
       העובדה ששני מדענים ישראלים, ועל כך יש לברך אותם, זכו בפרס נובל לכימיה, אנשי הטכניון העברי בחיפה, היא אות כבוד למערכת הישראלית, אבל כל אחד מבין שקבלת פרס נובל בכימיה לא יכולה היתה להתרחש לולא היו תשתית כוללת, אווירה מדעית, מעבדות מחקר, קבוצות עבודה, סדר עדיפויות, תקציב וכל מה שכרוך בעניין הזה.
       
       לצערי הרב, בשנים האחרונות קוצצה במידה מרובה הקצבה הממשלתית להשכלה הגבוהה, בהיקף של כ-17% מהתקציב, קרוב ל-800 מיליון שקלים. נכון שבחודשים האחרונים הגיעה המועצה להשכלה גבוהה באמצעות הוות"ת להסדר כספי ולתוכנית חמש-שנתית, שלצערי הרב שלוש שנים לא היתה קיימת, וזה דבר יסודי במערכת ההשכלה הגבוהה. אבל גם היום, עם אישור התוכנית, וזאת בלי להתעלם מהצורך לייעל את העבודה באוניברסיטאות ובמכללות, עדיין ממשלת ישראל וכולנו צריכים לפקוח עין ולראות שאותו מנוע כלכלי-חברתי יהיה מוזן כהלכה, גם בתקציבים, כדי לתת לנו את הדבר החשוב לנו מכול: השכלה, איכות, שוויון הזדמנויות ומדינה מתקדמת עם אנשים בעלי יכולת. תודה רבה.
       
היו"ר אלי בן-מנחם:
       
       תודה לחבר הכנסת שוחט. חברת הכנסת מלי פולישוק, בבקשה. אחריה – חבר הכנסת עסאם מח'ול.
       
מל פולישוק-בלוך (שינוי):
       
       אדוני היושב-ראש, גברתי שרת החינוך, חברי חברי הכנסת, שמענו מחבר הכנסת שוחט חלק מהנתונים. מספר הסטודנטים אומנם הולך וגדל, למעשה בעשור האחרון הוא אפילו הוכפל בגלל הקמת המכללות – יש לנו היום 245,000 סטודנטים במכללות ובאוניברסיטאות – ובאופן לא מפתיע התקציב, במקום לגדול הוא קטן. הוא קטן במיליארד שקל בשנים האחרונות. זה סכום עתק. לא רק שלא מתייחסים במדינת ישראל, בממשלת ישראל, לצורך בגלל גידול אוכלוסיית הסטודנטים, אנחנו מקבלים תוצאה הפוכה.
       
       לפני כמה ימים, נדמה לי שבועיים, ערכנו ישיבה בוועדת החינוך בנושא עתיד ההשכלה הגבוהה בישראל. שמענו את הנתונים, אנשי הוות"ת באו אלינו עם נתונים שהנה סוף-סוף יש תוכנית חומש והם קיבלו כסף. מסתבר שיש הרבה פחות ממה שהיה לפני שמונה שנים. במקום ללכת קדימה, אנחנו נסוגים.
       
       כבר נאמר רבות שהון אנושי זה מה שיש לנו כאן במדינה. זו התשתית הלאומית ממדרגה ראשונה. מאז אני בכנסת, כבר למעלה משנה וחצי, זה המשפט שבו אני פותחת כמעט כל נאום שלי. אי-אפשר בלי התשתית הזאת, אי-אפשר בלי לפתח אותה, אין לנו עתיד בלי זה. במקום זה אנחנו מקבלים תוצאות הפוכות. 
       
       התבשרנו על שני פרופסורים מהטכניון, צ'חנובר והרשקו, שזכו בפרס נובל לכימיה. שניהם פרי ההשקעות של העבר. במצב הנוכחי אני לא רואה את הפרסים הבאים. על כל מקום בטכניון התחרו בעבר שבעה סטודנטים - היום יש לנו סטודנט וחצי על כל מקום. זה מעיד לא רק על כך שהטכניון לא יכול להכיל או לממן את ההשכלה, אלא גם מה פרי מערכת החינוך שלנו, כמה דגש אנחנו שמים במצוינות של תלמידים, בחינוך למדעים - מתמטיקה, פיזיקה, מחשבים. את כל הטעויות אנחנו עושים. זה לא יכול להימשך.
       
       הצעתי בוועדת החינוך להקים ועדה משותפת עם כל הגורמים, גברתי השרה, מעין ועדת-דברת, אבל לפני שיהיה מאוחר מדי. הגענו לוועדת-דברת כשכלו כל הקצים. בואי נקים ביחד ועדה משותפת לבדיקת הצרכים של ההשכלה הגבוהה במדינת ישראל, נראה את הצרכים האמיתיים, נראה את הצפי, נראה מה אנחנו רוצים, לאן אנחנו רוצים להגיע, נקבע מדיניות אמיתית, ולפי זה נקבע את התקציב, ולא הפוך. אם נשתף פעולה ונפעל למען עתידה של מדינת ישראל, נגיע למסקנה שאנחנו צריכים להוסיף הרבה יותר ממיליארד שקלים לתקציב ההשכלה גבוהה כבר ב-2005. תודה רבה.
       
היו"ר אלי בן-מנחם:
       
       תודה לחברת הכנסת מלי פולישוק. חבר הכנסת עסאם מח'ול, בבקשה. אחריו - אחרון המציעים, חבר הכנסת משה כחלון.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, יש גישה שמתייחסת לחינוך הגבוה. כל פעם שאנחנו מעלים את הדרישות להיטיב עם החינוך הגבוה ולהקצות את המשאבים הדרושים לפיתוח החינוך הגבוה בישראל, היחס אל החינוך הוא כאל מעמסה, היחס אל החינוך הגבוה כאל עול, שהממשלה מוכנה לשאת בו, והיא עושה אתו קצת חסד.
       
       אם לא משנים את הגישה, את התפיסה הבסיסית הזאת, ומתייחסים אל החינוך הגבוה כאל ערך מוסף של החברה, כאל דבר שבלעדיו החברה לא תתקיים ולא תתפתח ולא תיתן מענה לקשיים שעומדים בפניה היום ויעמדו בפניה והאתגרים שיעמדו בפניה בעתיד, שום דבר לא נעשה.
       
       אנחנו רחוקים מאוד מהגישה הזאת, ולהיפך, אנחנו הולכים בכיוון ההפוך. הוזכרו שני המדענים מהטכניון, צ'חנובר והרשקו, והיה כדאי להאזין טוב מאוד למה שהם אמרו בהתייחסם לפרס נובל שהם קיבלו. הם אמרו בצורה חד-משמעית שהגענו להישג הזה לא בגלל מערכת החינוך, אלא למרות מערכת החינוך; לא בגלל רמת המחקר במדינת ישראל, אלא למרות רמת המחקר במדינת ישראל, שהמדינה מספקת.
       
שרת החינוך, התרבות והספורט לימור לבנת:
       
       זה סילוף של מה שהם אמרו.
       
עסאם מח'ול (חד"ש-תע"ל):
       
       מה הם אמרו?
       
היו"ר אלי בן-מנחם:
       
       חבר הכנסת עסאם מח'ול, גברתי השרה עוד מעט תעלה.
       
עסאם מח'ול (חד"ש-תע"ל):
       
       הדברים היו ברורים ביותר, במיוחד הדברים של הפרופסור צ'חנובר, שהלך עוד צעד אחד קדימה עם העניין הזה ואמר שאנחנו צריכים להחליט אם נהיה חברה שתייצר תוכנות או חברה שתייצר כדורים מצופים בגומי כדי לפזר הפגנות ולדכא עם אחר. הדברים האלה מדברים בעד עצמם. אם לא נשכיל להאזין ולקלוט את המסר בדברים האלה, אנחנו מפספסים את ההצעה של האנשים הגאונים, שיכולים להציע הצעה גם בתחום הפוליטי ולא רק בתחום החינוך הגבוה.
       
       אדוני היושב-ראש, אנחנו עדים להמשך המגמה של קיצוצים בחינוך הגבוה וקיצוצים בחינוך בכלל. כל הסיפור הזה של קיצוץ רוחבי בתקציב 2005, למרות מה שנאמר, שבחינוך החזירו - החזירו כדי לכסות פיטורי מורים ולבצע שלב מתוכנית דברת, שלא נוגע להעלאת רמת החינוך במדינת ישראל - אומר שאנחנו מידרדרים מדחי אל דחי.
       
       אני רוצה רק להזכיר, אדוני היושב-ראש, ברשותך, שבשבוע שעבר חזרתי מקובה. קובה היא מדינה ענייה. קובה היא מדינה של העולם השלישי, שניסתה לשנות. היא מנסה לייצב את ההישגים שהיא השיגה. מה מעסיק את העם הקובני? מה מעסיק את המדינה הזאת היום? יש להם תוכנית שעד סוף השנה הבאה לא יהיה ילד בקובה בגיל חינוך, מגיל שלוש ועד האוניברסיטה, שאיננו לומד או עובד. הלוואי עלינו. קובה ענייה, קובה נמצאת במצור, ובסוף השנה הבאה לא תהיה כיתה בכל הארץ, שיש בה 11 מיליון תושבים, שמספר התלמידים שילמדו בה יהיה מעל ל-15 תלמידים. מורה אחד ל-15 תלמידים, ובכל כיתה חייבים להיות טלוויזיה ומחשב. שיטת הלימוד היא לא שהמורה צריך להעביר את החומר, אלא המורה צריך להדריך את התלמידים איך להגיע למקורות האינפורמציה. 

	אני חושב שההבדל היחיד בין שתי הגישות – ולא צריך לאהוב את קובה כדי להגיד את הדברים האלה – הוא בנקודת ההתייחסות: האם החברה שלנו רואה כדבר מרכזי את האדם, את התלמיד, את הסטודנט, את החברה, או את בעל ההון. אני חושב שזה עושה את כל ההבדל, וזה גם מה שקובע איזו מדיניות חינוכית תהיה לנו במדינת ישראל. 

היו"ר אלי בן-מנחם:
       
       תודה לחבר הכנסת מח'ול. חבר הכנסת משה כחלון, בבקשה.

משה כחלון (הליכוד):
       
       אדוני היושב-ראש, גברתי השרה, יש דברים שהפכו לחלק משגרת חיינו. למשל, כל קיץ שביתת מצילים, ואחרי שכמה אנשים משלמים בחייהם, מטפלים בזה. כל תחילת שנת לימודים, למעט השנה, נדמה לי – נכון שהשנה לא היתה שביתה, ברוך השם?

שרת החינוך, התרבות והספורט לימור לבנת:
       
       לא היתה. 

משה כחלון (הליכוד):
       
       לא היתה, את אומרת.

שרת החינוך, התרבות והספורט לימור לבנת:
       
       עוד תהיה.

משה כחלון (הליכוד):
       
       עוד תהיה?

שרת החינוך, התרבות והספורט לימור לבנת:
       
       אני מקווה שלא.

משה כחלון (הליכוד):
       
       אבל אנחנו רגילים. פעם בנמל חיפה, כשעדיין היו הסוורים מעמיסים, כשהיתה מתחילה עונת ההדרים היו שביתות. הריטואל הזה מתחיל לתפוס מקום גם באוניברסיטאות ובמכללות, וזה חבל. הדבר קורה כל שלוש שנים, אם שמים לב: ב-1995, ב-1998, ב-2001 וב-2004. מה שמבקשים החבר'ה הצעירים זה לעמוד בהתחייבות שלטונית. הם לא מבקשים דבר. היתה החלטה, הממשלה החליטה לכבד את זה. מה מסובך לעמוד בהתחייבויות? 

שרת החינוך, התרבות והספורט לימור לבנת:
       
       - - - 

משה כחלון (הליכוד):
       
       את אומרת שזה תמים. מה יותר פשוט מלקיים הבטחות? גם מבחינת המסר החינוכי, גם מבחינת הערכיות שבדבר. הבטחתם לחבר'ה האלה - תנו להם. 
       
       כעת הבעיה יותר גדולה - הפגיעה היא במכללות, בעיקר האזוריות והמתוקצבות. גברתי השרה, את לא הכתובת, כי אני מכיר את התפיסה שלך בנושא הזה, אבל את הממשלה. את לא הכתובת, אבל לצורך העניין את הממשלה. את הרי יודעת שהאנשים שלומדים שם הם בעיקר מהפריפריה, ולנו יש התמחות לפגוע בהם. לנו יש התמחות – חד-הוריות, קשישים, מובטלים. יש לנו סוג כזה של התמחות, אני לא יודע למה, נפל בחלקנו. גם השאירו לנו, השארנו להם, לא חשובה הסיבה – כרגע אנחנו פוגעים בהם. 
       
       אני רוצה לומר לך - ואני אומר שוב, גברתי השרה, זה לא את, כי אני יודע מה את חושבת על זה - החבר'ה האלה באים בעיקר ממשפחות שקיבלו על עצמן לצאת מהמעגל הזה של המצוקה, לצאת מהמעגל הזה של העוני, לצאת מהקשיים היומיומיים, וזה באמצעות השכלה. הם אינם מבקשים טובות, הם אינם מבקשים הנחות מיוחדות, הם אינם מבקשים להוריד את רף הלימודים. כפי שיש חוק שאני מריץ אותו – "חיים בכבוד", הם מבקשים ללמוד בכבוד. השכלה היא לא קניין של אף אחד. זה משאב של המדינה וצריך לחלק אותו. זה חלק מחינוך. לכן אסור שנגיע למצב, שכמו שהיום יש רפואה לעשירים ויש עוד כל מיני דברים שהם מנת חלקם של העשירים, שתהיה לנו השכלה לעשירים בלבד. אם חלילה זה יהיה, נשלם על זה בהמשך הרבה יותר ביוקר. תודה רבה. 

היו"ר אלי בן-מנחם:

	תודה לחבר הכנסת משה כחלון. תשיב בשם הממשלה שרת החינוך והתרבות, חברת הכנסת לימור לבנת. בבקשה.

שרת החינוך, התרבות והספורט לימור לבנת:
       
       אדוני היושב-ראש, אני רוצה קודם כול להודות למציעים על כך שהעלו את הנושא החשוב הזה לסדר-היום. אכן אנחנו בפתיחת שנת הלימודים האקדמית השבוע, וכמדי שנה אנחנו נזקקים לעסוק בנושא החשוב הזה, אולי השנה אפילו קצת יותר. השנה גם יש לנו באמת אותו מאור גדול, או שני מאורות גדולים, פרופסור צ'חנובר ופרופסור הרשקו, שממש ערב פתיחת שנת הלימודים האקדמית זכו בפרס נובל לכימיה. זה בהחלט יותר מאשר מאורות גדולים; אני חושבת שזה כעמוד אש ההולך לפני המחנה, וכן, גם מתריע וגם אומר את הדברים, מביא לנו הרבה כבוד, הרבה גאווה, וגם חומר למחשבה, איך אנחנו דואגים לכך שמערכת ההשכלה הגבוהה, כמו גם מערכת החינוך – אבל היום אנחנו עוסקים במערכת ההשכלה הגבוהה – אכן תיתן את המענה הנדרש, אכן תיתן את האפשרויות הנדרשות, אכן תיתן את היכולת לאלה שרוצים לרכוש השכלה. 
       
       כאן צריך אולי לעשות הבחנה בין שני מוקדים שעוסקים בהם המוסדות להשכלה גבוהה: הראשון - הענקת ההשכלה לציבור רחב ככל שאפשר. היום יש לנו כרבע מיליון סטודנטים, כפי שאמרה קודם חברת הכנסת מל פולישוק, גם באוניברסיטאות, וכתוצאה מהקמת המכללות וגידול במספר המכללות, גם גידול עצום במספר הסטודנטים, ואני מאוד שמחה על זה. אני חושבת שזה אות כבוד לחברה הישראלית. העובדה היא גם שבמהלך השנים הללו מספר הסטודנטים הלך וגדל למרות הקיצוצים התקציביים. יש התייעלות מצד האוניברסיטאות והמכללות, זה דבר נכון, זה דבר ראוי, יש היכן לייעל שם, ואכן הם נזקקו לכך. אני לא מנסה לומר שהמצב טוב, ומייד אתייחס לכמה נתונים, גם לגבי הקיצוצים שנעשו כאן והם מאוד מעיקים ומאוד מטרידים. 
       
       אבל יש עוד מוקד אחד שהוא לא פחות חשוב, ובמידה רבה אפילו יותר חשוב – אני מדברת על המחקר באוניברסיטאות, על היכולת לפתח כאן את המוחות שיש. מעבר להשכלה שאנחנו רוצים שכל אחד ירכוש לו, והיינו רוצים שלכל אדם תהיה השכלה גבוהה ככל שניתן, המחקר מיועד רק לקבוצות קטנות יותר. המחקר המדעי, המחקר העליון, שכפי שנאמר כאן קודם - אותו ישראל יכולה לייצא לעולם כולו. למעשה, זה המשאב הטבעי החשוב ביותר שלנו, ההון האנושי. אותו משאב, אותו מוקד של פעילות של האוניברסיטאות אכן נפגע מכך שחלו קיצוצים מאוד משמעותיים. 
       
       אני בוודאי מסכימה עם חברי כאן. השכלה בכלל תורמת תרומה מכרעת מעבר לכל קצבה כזאת או אחרת ומעבר לכל תמיכה כזאת או אחרת שמדינה יכולה לתת. אין דבר שמאפשר יציאה מעוני, מבורות, מבערות, יותר מאשר השכלה לכל סוגיה ומיניה, כמובן מהגיל הרך דרך בית-הספר היסודי והחטיבות העליונות וגמור במוסדות להשכלה גבוהה, באוניברסיטאות או במכללות. אני אכן שותפה לדברי הדוברים כאן. 
       
       אני מצטערת - אגב, חבר הכנסת מח'ול, כשאמרתי קודם שלא צדקת, בוודאי פרופסור צ'חנובר ופרופסור הרשקו, שניהם, אבל בעיקר פרופסור צ'חנובר, התריעו כמתריעים בשער על הקיצוצים בתקציבי ההשכלה הגבוהה ועל החשש המאוד כבד שזה ידרדר את ישראל. אינני חושבת שפרופסור צ'חנובר אמר, תרשה לי לחלוק על זה, שהוא לא הגיע בזכות המערכת אלא למרות המערכת. לא כך הוא אמר את הדברים. הוא בהחלט אמר שהוא מודאג מאוד ממה שיקרה בהמשך, והוא קרא לממשלה לא לפגוע בהשכלה הגבוהה ולהירתם. הוא לא אמר שהוא הגיע למרות המערכת. להגיד "למרות המערכת" זו השמצה שהוא לא אמר אותה. אולי יש פה עוד חברי כנסת שזוכרים מה הוא אמר. מלי, הוא אמר?

מל פולישוק-בלוך (שינוי):
       
       לא, חס וחלילה, להיפך. הטכניון הוא מוסד מדהים.

שרת החינוך, התרבות והספורט לימור לבנת:
       
       הוא עמד כמתריע. פרופסור צ'חנובר הביע חשש והתריע וראה לנכון לקחת את הרגע הזה שבו הוא זכה בפרס נובל לכימיה כדי להוביל את הדאגה, את המחאה על החשש להידרדרות המערכת בגלל מה שקרה בשנים האחרונות מבחינת הקיצוצים בתקציב. הוא לא אמר שהוא הגיע למרות. 

מל פולישוק-בלוך (שינוי):
       
       אנחנו מארחים את שניהם בכנסת.

שרת החינוך, התרבות והספורט לימור לבנת:
       
       נכון, גם המועצה להשכלה גבוהה, גם נשיא המדינה. תהיה כאן שורה של טקסים - אני גם מכירה את כל הציניות וכל הביקורות, שלא הרמתי טלפון. זה פשוט לא היה ולא נברא. רק כבר אין כוח להתמודד עם כל השקרים האלה שמפיצים כל היום באמצעי התקשורת - גם ברכות וגם טקסים ראויים מאוד שצריכים להיות. גם המועצה להשכלה גבוהה שאני עומדת בראשה - הם אמרו שהם עייפו כבר מחגיגות, כל הזמן כולם רוצים לחגוג להם, אבל הלוואי שכל הצרות שלנו ושלהם יהיו התעייפות מחגיגות מהסוג הזה. כולנו נוכל לשמוח על כך. 
       
       מכל מקום, בוודאי ובוודאי נמסרו כאן הנתונים. אני לא רוצה להרחיב בהם ולחזור עליהם. יש השנה כמעט רבע מיליון סטודנטים - 245,000 סטודנטים בכל המוסדות, בסך הכול - 58 מוסדות להשכלה גבוהה, ואנחנו יודעים שבעשור האחרון המספר אכן גדל, ואגב, גם השנה מספר הסטודנטים עלה ב-3.3%, ובולט מאוד מספר הלומדים לתואר שני, שגדל. הגידול הזה בולט גם הוא. למרות הקשיים הללו, שנת הלימודים נפתחה בסך הכול באמת כסדרה, ואני חושבת שזו בהחלט בשורה טובה. 
       
       אלא שבהחלט היו קיצוצים תקציביים שבסך הכול הגיעו, לרבות הקיצוצים שאנחנו יודעים עליהם לשנת 2005, לכ-900 מיליון שקל במהלך השנים האחרונות. מדובר כאן בקיצוץ קשה ביותר שהטיל עול כבד ביותר על המוסדות. אמרתי: גם אם לוקחים את כל ההתייעלות שאפשר לבצע, שמתבצעת ועוד ניתן לבצע, עדיין קיצוץ בהיקף כזה, של 900 מיליון שקל, פשוט מכה באופן קשה ביותר ביכולת שלנו להמשיך באותן מערכות, אמרתי - כפולות, של הענקת השכלה גבוהה לרבים ככל שניתן ושל השקעה במחקר, מדעי בעיקר, בכל התחומים, וכמובן בתחום המדעי בעיקר. 
       
       לכן, אני יכולה לומר כאן - והוזכר כאן קודם, אני לא זוכרת על-ידי מי - נחתם לאחרונה, אחרי שלוש שנים שלא היה הסכם רב-שנתי לעניין ההשכלה הגבוהה עם האוצר, לצערי, בגלל התעקשות של האוצר; לאחרונה נחתם הסכם רב-שנתי כזה. לא צריך לצאת מהכלים מרוב שמחה, זה היה צריך להיות דבר שבשגרה. לאחר שלוש השנים האלה, שבהן האוצר סירב לחתום, אני חושבת שגם זו ברכה, ובזה אפשר בהחלט לשמוח כרגע, לפחות עם זה. 
       
       אגב, חלק מהתקציב הרב-שנתי הזה, התוספת, מיועד להבראה ולהתייעלות של מוסדות שנמצאים בקשיים תקציביים וגם לצורך תוספת סטודנטים, אם כי צריך כאן להדגיש: יש לנו כאן תחזית של ות"ת לחומש הקרוב - עד סוף תשס"ח ייתוספו 47,000 סטודנטים על אלה שלומדים כרגע, אבל האוצר הסכים לממן, נכון לעכשיו, תוספת של 13,000 סטודנטים. 13,000 סטודנטים מימון לעומת 47,000 צפי ותחזית - בהחלט מדובר כאן בבעיה קשה ביותר. התוספת שהוקצתה נמוכה באופן משמעותי מזו שנדרשה על-ידי ות"ת, כך שאנחנו עדיין כאן בבעיה. 
       
       נאמרו כאן גם מלים מספר על רמת הלימודים במוסדות להשכלה גבוהה. אני רוצה לציין כאן שוות"ת הקימה לאחרונה יחידה מיוחדת לנושא הערכה והבטחה של איכות ההוראה למוסדות להשכלה גבוהה, והיא אמורה באמת להבטיח שסף הלימודים האקדמיים יישאר גבוה גם בשנים הבאות. 
       
       אני רוצה לומר כאן עוד מלה. חבר הכנסת כחלון הלך, לצערי, אבל אציין כאן עוד לגבי שכר הלימוד באוניברסיטאות ובמכללות – ועדת-וינוגרד, כמובן, ואותה התחייבות. הממשלה החליטה להקים ועדה ציבורית. זה היה לפני שבועות אחדים, ואנחנו ממש בימים הקרובים נשלים את הקמתה על-פי החלטה שהיא תבחן את ההיבטים השונים שקשורים לשכר לימוד במכללות ובאוניברסיטאות. אני רוצה להדגיש כאן - אני, כשלעצמי, ואני יודעת שיכולים להיות כאלה שיכעסו - אני כשלעצמי חושבת שמסקנות ועדת-וינוגרד, שאכן הממשלה התחייבה ליישם, הן מסקנות או המלצות בעייתיות. אני חושבת שאין זה נכון לקבוע אותו גובה שכר לימוד או אותו גובה של הנחה לסטודנטים שבאים ממשפחות מבוססות, שיכולים להרשות לעצמם לשלם שכר לימוד גבוה יותר, לבין אלה שאינם יכולים להרשות לעצמם את זה. 
       
מל פולישוק-בלוך (שינוי):
       
       - - -
       
שרת החינוך, התרבות והספורט לימור לבנת:
       
       כן, רק דקה. צריך להיות שכר לימוד דיפרנציאלי לסטודנטים - לאלה שיכולים לאפשר לעצמם מבחינה כלכלית, ולאלה שלא. אני מסכימה שצריך, ויש מלגות, אבל ההיקף שלהן לא מספיק. ולכן, השינוי - - -
       
מוחמד ברכה (חד"ש-תע"ל):
       
       איך דיפרנציאלי, על-ידי מלגות, או על-ידי - - -? 
       
שרת החינוך, התרבות והספורט לימור לבנת:
       
       זו שאלה שהוועדה הציבורית שתוקם עכשיו צריכה לבחון. אבל - - -
       
היו"ר אלי בן-מנחם:
       
       לדעתי - לפי אזורים. 
       
שרת החינוך, התרבות והספורט לימור לבנת:
       
       אני לא חושבת שלפי אזורים. 
       
היו"ר אלי בן-מנחם:
       
       - - ערי פיתוח, שכונות מצוקה. 
קריאה:
       
       מבחן הכנסה. 
       
שרת החינוך, התרבות והספורט לימור לבנת:
       
       כן, מבחן הכנסה. אבל אני לא רוצה להיכנס לזה כרגע. יכול להיות באמת שלפי מלגות, אני חושבת שזה יכול להיות יותר נכון, אבל בשביל זה תוקם ועדה ציבורית שתוכל לבחון. אני חולקת על מסקנות ועדת-וינוגרד ועל כך שההפחתה כולה היא אחידה, אין שום דיפרנציאציה. זה לדעתי ולטעמי דבר לא נכון, אבל תשב ועדה ציבורית ותבחן את זה שוב. אני אומרת כאן רק את דעתי האישית על העניין הזה. 
       
       אני רוצה לומר כאן עוד הערה – במוסדות המתוקצבים שכר הלימוד לתואר ראשון עומד היום על 8,500 שקל לשנה לסטודנט. במוסדות הלא-מתוקצבים זה הרבה יותר גבוה, כמובן. סכום זה, 8,500 שקל לשנה, להגיד לכם משהו – אולי יכעסו עלי הסטודנטים - זה לא דבר בלתי מושג; גם למי שבא ממשפחה שקשה לה לממן זאת. אני יכולה לספר כאן, ואני בטוחה שגם רבים מחברי הכנסת - כשאני למדתי באוניברסיטה אני עבדתי כדי לממן את שכר הלימוד של עצמי, והוא לא היה נמוך מכפי שהוא היום, באופן יחסי. לא קיבלתי אגורה אחת מההורים שלי. עבדתי תוך כדי לימודי. מימנתי את לימודי. זה לא סכום שהוא בלתי אפשרי - כמה מאות שקלים לחודש בגין לימודים. 
       
גאלב מג'אדלה (העבודה-מימד):
       
       אז היתה עבודה, היום אין עבודה. 
       
מל פולישוק-בלוך (שינוי):
       
       - - -
       
שרת החינוך, התרבות והספורט לימור לבנת:
       
       תראי, שוב אני אומרת: תלוי באילו תחומים, וכן הלאה. אני לא למדתי מדעים, אבל אני חושבת שההתקפה התמידית על גובה שכר הלימוד של הסטודנטים לא בהכרח מדויקת או נכונה בכל אחד מהרכיבים שלה. בכלל היה טוב אילו היו יכולים ללמוד כאן חינם, היה טוב אילו יכלו לקבל יותר ויותר סטודנטים. 
       
היו"ר אלי בן-מנחם:
       
       גברתי השרה, אני מבקש - - -
       
שרת החינוך, התרבות והספורט לימור לבנת:
       
       אני אסיים, אדוני היושב-ראש. אני אתייחס רק להצעתה של חברת הכנסת מלי פולישוק, יושבת-ראש ועדת החינוך. אני מציעה שנדבר על זה. כבר היו דיונים בוועדת החינוך על הנושאים האלה. אפשר לקיים עוד דיון ובסופו להגיע להצעה אולי באמת להקים איזו ועדה ציבורית שתבחן את הדברים. אני בהחלט מסכימה לזה, ואני מציעה להעביר את הנושא לוועדת החינוך של הכנסת. באופן נורמלי הייתי אומרת - להסתפק בדברי. אני לא חושבת שאפשר להסתפק בדברי או שמותר לנו להסתפק בדברי. אני בהחלט מציעה להעביר את הנושא לוועדת החינוך של הכנסת. תודה רבה. 
       
היו"ר אלי בן-מנחם:
       
       אני מודה לשרת החינוך והתרבות, חברת הכנסת לימור לבנת. יש הצעות אחרות. ראשון המציעים, חבר הכנסת בשארה, בבקשה. אחריו - חבר הכנסת מרגי. דקה אחת. 
       
עזמי בשארה (בל"ד):
       
       אדוני היושב-ראש, אני לא רוצה כל כך להצטרף לפרשנים של דברי צ'חנובר. הוא עצמו התלוצץ על כך שאחרי אישור שבדי יש לו כבר דעות בכל נושא בעולם וכולם צריכים לדעת את דעתו. אבל בכל זאת,  מפני שהנושא הזה עלה, ממה שאני הבנתי מהראיונות שקראתי בעיתונים, שהם תוצר של מערכת החינוך הישראלית, אומנם, אבל תוצר של מערכת החינוך לפני 15-20 שנה, ומה שקורה למערכת ההשכלה הגבוהה היום לא יורגש היום אלא בעוד 15 שנה. כלומר, מה שקורה עכשיו למערכת ההשכלה הגבוהה - ירגישו בחיסרון בדור המדענים של עוד 15-20 שנה. זה מה שמסוכן. אנחנו לא יכולים לראות עכשיו מה קורה למערכת ההשכלה הגבוהה. נראה בעוד 20 שנה, בדיוק כמו שאת תוצאות מערכת ההשכלה הגבוהה של לפני 20 שנה ראינו עכשיו. זה דבר ראשון. 
       
       דבר שני, אדוני היושב-ראש - אני מסתכל סביב, ואני באמת רוצה שהסטודנטים הערבים שלנו יוכלו להשתלב בתרבות הערבית גם מסביב וללמוד בירדן, אבל אני תוהה על האלפים שנוסעים לירדן ללמוד. למה נוסעים אלפים לירדן ללמוד? שכר הלימוד בירדן גבוה מאשר כאן. הם לא מוצאים את מקומם במערכת החינוך. למה? אנחנו ניסינו בכל דבר, במערכת ההשכלה הגבוהה כמו בבחינות הפסיכומטריות, וכן הלאה. אני חושב שמערכת ההשכלה הגבוהה צריכה להיות פתוחה לכולם. אחר כך יחליטו איפה הם רוצים ללמוד. אבל בעיקרון היא צריכה להיות פתוחה לכולם. תודה רבה. 

היו"ר אלי בן-מנחם:
       
       תודה רבה לחבר הכנסת בשארה. חבר הכנסת מרגי. אחריו - חבר הכנסת ברכה. 
       
יעקב מרגי (ש"ס):
       
       אדוני היושב-ראש, חברי חברי הכנסת, גברתי השרה, בהזדמנות זו אני רוצה לברך על התהליך של פריחת המכללות. זה נותן אפשרות לתושבים רבים מהפריפריה. אני עצמי זכיתי ללמוד במכללה למשפטים בקמפוס החרדי, טרם כניסתי לכנסת. לא הייתי מצליח ולא הייתי זוכה לו היו רק האוניברסיטאות, ואני מבקש מכבוד השרה לעשות הכול כדי שלא לפגוע במכללות. 
       
היו"ר אלי בן-מנחם:
       
       תודה לחבר הכנסת מרגי. חבר הכנסת ברכה, בבקשה. אחריו - אחרון המציעים, חבר הכנסת טיבי. 
       
מוחמד ברכה (חד"ש-תע"ל):
       
       אדוני היושב-ראש, גברתי השרה, רבותי חברי הכנסת, על אף המצב הכלכלי הקשה, ריבוי מספר הסטודנטים במוסדות להשכלה גבוהה נובע מכל מיני סיבות - גם הביקוש לחינוך גבוה, וגם מסלולי הלימודים השונים והנוחים, אבל גם הפיזור של מוסדות להשכלה גבוהה בעקבות כניסת המכללות לתחום. 
       
       בפעם המי-יודע-כמה אני פונה לשרה שתקדם, שתאפשר לקדם את הקמת המכללה בנצרת. זה דבר שלא מתקבל על הדעת. אני חושב שהגיע הזמן שהדבר הזה גם יתרום. עובדה שהפיזור הזה גורם למצב - שהוא מקור גאווה לחברה הערבית לדעתי - שמספר הסטודנטיות גדול ממספר הסטודנטים בישראל, והדבר הזה כשלעצמו מאוד חשוב. נוסף על זה, אני חושב שיש כל מיני מגבלות בקבלה לאוניברסיטאות. אני חושב שביטול המצרף הוא בעוכרי מערכת ההשכלה הגבוהה, במיוחד בשכבות החלשות ובציבור הערבי. 
       
       דבר נוסף, לפעמים קובעים קריטריונים שהם לא לעניין. למשל, תנאי של שירות צבאי בקבלה לפקולטה לאמנויות. מה, הוא הולך ללמוד את אמנות הלחימה? לכן יש צורך בביסוס הדברים על היגיון יותר פשוט, יותר אזרחי ויותר אנושי. 
       
היו"ר אלי בן-מנחם:
       
       תודה לחבר הכנסת ברכה. חבר הכנסת טיבי, בבקשה. 
       
אחמד טיבי (חד"ש-תע"ל):
       
       אדוני, ארגון "מוסאווא" פרסם מספרים, סטטיסטיקה על ההשכלה הגבוהה, נתוני חינוך במגזר הערבי - כמעט 30% מהמועמדים לאוניברסיטאות מסורבים. צדקה השרה כשאמרה, שהישגיות היא כלי להילחם בעוני ובקיפוח. לכן, כולכם יכולים לראות, למשל, שבדיון הזה על השכלה גבוהה והישגיות, מתחילתו, מי שהיו באולם הם חברי הכנסת הערבים, אדוני היושב-ראש, לצד יושב-ראש ועדת החינוך. 

יעקב מרגי (ש"ס):
       
       גם אני. 
       
אחמד טיבי (חד"ש-תע"ל):
       
       יכול להיות שחבר הכנסת מרגי המתין כאן לאוטובוס, אבל זה אומר הכול. זה אומר, שהמיעוט לא בכדי מתעניין בנושאים האלה, כי הם באמת כלי לצמצום פערים ולמלחמה באפליה ובקיפוח. 
       
היו"ר אלי בן-מנחם:
       
       תודה לחבר הכנסת טיבי. אני פונה לחברי הכנסת המציעים ושואל אותם, אם מקובלת עליהם עמדת השרה. השרה ביקשה להעביר את הנושא לוועדת החינוך. חברת הכנסת מלי פולישוק. 
       
מל פולישוק-בלוך (שינוי):
       
       אני רוצה שהנושא יידון במליאה, כי אני חושבת שזה עניין לכל הכנסת. בוועדת החינוך עוסקים בזה ממילא כל הזמן, אני רוצה שזה יהיה פה. 

היו"ר אלי בן-מנחם:
       
       גברתי השרה? 

שרת החינוך, התרבות והספורט לימור לבנת:
       
       אני מסכימה. 
       
היו"ר אלי בן-מנחם:
       
       את מסכימה, בסדר. 
       
       אם כך, נעבור להצבעה. נצביע על ההצעות לסדר-היום בנושא: פתיחת שנת הלימודים באוניברסיטאות ועתיד ההשכלה הגבוהה בישראל. מי שמצביע בעד - זה דיון במליאה. מי שמצביע נגד -  להסיר את ההצעה. 
       
הצבעה מס' 22
       
בעד ההצעה לכלול את הנושא בסדר-היום – 9
בעד ההצעה שלא לכלול את הנושא בסדר-היום – אין 
נמנעים - אין
ההצעה לכלול את הנושא בסדר-היום של הכנסת נתקבלה. 
       
היו"ר אלי בן-מנחם:
       
       תשעה חברי כנסת בעד, אין מתנגדים, אין נמנעים. על כן ההצעות לסדר-היום של חברי הכנסת מלי פולישוק-בלוך, אברהם שוחט, עסאם מח'ול ומשה כחלון תעבורנה לדיון במליאה. 

       
הצעות לסדר-היום
עלייה של 20% במספר המפונים מבתיהם בשל אי-תשלום משכנתה 

היו"ר אלי בן-מנחם:
       
       אנחנו עוברים לנושא הבא, הצעות לסדר-היום מס' 4512 ו-4523: עלייה של 20% במספר המפונים מבתיהם בשל אי-תשלום משכנתה. ראשון המציעים - חבר הכנסת יעקב מרגי. חמש דקות לרשותך, בבקשה. 
       
יעקב מרגי (ש"ס):
       
       זאת הצעה דחופה, שלוש דקות. 
       
היו"ר אלי בן-מנחם:
       
       סליחה, שלוש דקות. 
       
יעקב מרגי (ש"ס):
       
       אדוני היושב-ראש, חברי חברי הכנסת, גברתי השרה, לפי הנתונים שהתפרסמו, מדי חודש בחודשו נוספים כ-1,000 בתי-אב לרשימת המפגרים בתשלומי המשכנתה. רק השנה נוספו כ-7%. המספר הגיע לממדים של כ-80,000 בתי אב, והמגמה הולכת ומתעצמת, לצערנו הרב.
       
       והוא שאמרנו בתקציב הקודם, שהקיצוצים האלה יביאו למשבר בחברה, אבל זה נפל כנראה על אוזן ערלה ולב ערל. היום הפירות הבאושים של המדיניות הכלכלית צצים כפטריות אחר הגשם. 
       
       היקף הפיגור של בתי-האב שפיגרו בתשלומים במשך שלושה חודשים ומעלה הינו קרוב ל-2 מיליארדי שקלים. ואם אנחנו מדברים על התאוששות וצמיחה וחפצים בכך, הנתון הבא צריך להדאיג אותנו. בנק ישראל אישר, שבחמשת החודשים הראשונים של השנה נוספו כ-12,000 משכנתאות חדשות - ממוצע של 2,500 משכנתאות לחודש. ממוצע זה, נתון זה נמוך מאוד בהשוואה לשנים הקודמות. תופעה זו מעידה על האטה בענף הבנייה, והאטה בענף הבנייה גוררת שובל ארוך של תעשיות גדולות וקטנות שגם הן ילכו ויקרסו אחרי ענף הבנייה. 
       
       לפי נתוני משרד השיכון פונו בשנה שעברה כ-1,500 משפחות מבתיהן. רבותי, 1,500 משפחות חסרות דיור, שמעבר לפינוי מדירתן - מי שמצוי בהליך הפינוי יודע, שהדירות נמכרות לאחר זמן רב במחירי הפסד, במחירי אפס, ואם לא די בזה, אין לאותן משפחות כסף לקיום מינימלי; כספן, שכבר השקיעו בדירה, יורד לטמיון. 
       
       אולי זה הזמן שהשרה תיתן דעתה על תיקון המצב כך שמשפחה לא תפונה עד שתימכר הדירה. היום נוצר מצב, שהמשפחה מפונה, לכונס הנכסים לוקח כשנה או יותר למכור את הדירה, ובאותה שנה המשפחה בעלת הדירה נאלצת לשלם בנוסף שכר דירה ולצבור עוד ועוד חובות. 
       
       מכאן אני עובר לקבלנים. המצב אצל הקבלנים גרוע עוד יותר. מנתוני בנק ישראל עולה, ש-35.5% מאחרים בתשלומי המשכנתאות לחברות ולקבלנים. 
       
       לסיום, אדוני היושב-ראש, לעתים אנו בתחושה, שמערכות הבקרה במדינה, יחד עם מערכות הרווחה - הכול נמצא במצב של קריסה. אתה שומע בוועדות את חוסר האונים של בעלי המקצוע, הן בתחום הבריאות, הן בתחום בריאות הנפש. שמענו היום על ילדים בסיכון, ועכשיו גם על הבעיה של החזרי המשכנתאות. אני שואל, על מה מתבסס שר האוצר כשהוא אומר צמיחה? האם רק הדירוג הפיננסי הבין-לאומי מעניין אותו? האם עם ישראל היושב בציון באמת מעניין אותו? 
       
       אנא, חברי הממשלה, סדרי עדיפויות, כנראה זאת התרופה שהמשק מחכה לה. 

היו"ר אלי בן-מנחם:
       
       תודה לחבר הכנסת מרגי. חבר הכנסת משה כחלון, בבקשה. 
       
משה כחלון (הליכוד):
       
       אדוני היושב-ראש, גברתי השרה, מושג חדש נכנס ללקסיקון שלנו והוא "העניים החדשים". פעם היו המתעשרים החדשים, היום יש העניים החדשים. העניים החדשים האלה הם בעיקר הקורבנות של מה שקורה עם המשכנתאות היום. גברתי השרה, צריך לשים דגש בעניין הזה. כאשר הלשכה המרכזית לסטטיסטיקה מודיעה, שיש 250,000 מובטלים, 280,000 מובטלים, או שנוספו 5,000 אנשים למעגל האבטלה, מה זה אומר? בדרך כלל, במשק-בית נורמלי, סביר, הבעל עובד, האשה עובדת. הזוג הזה משתכר בוא נאמר 10,000-12,000 שקלים. כשהוא מגיע לקבל משכנתה, הוא מתחייב על 2,000-2,500 שקלים, עד 20% מהשכר החודשי שלו. וזה סביר לכל הדעות. 
       
       כשאנחנו מדברים על 280,000 מובטלים או על 40,000 שנוספו, לא הבאנו אותם מהירח, הם מתוך האנשים שלקחו משכנתה. אלה האנשים שבדרך כלל ההכנסה שלהם נקטעה ב-50%. המדינה שלנו לא מצליחה לספק עבודה, הם מובטלים, הם חיים חצי שנה על דמי אבטלה, אחר כך כבר אין להם. 
       
       אותו זוג שהשתכר 12,000 שקל כשהוא לקח משכנתה, היום הוא מרוויח בסביבות 7,000 שקלים. 2,500 שקל מתוך 7,000 שקל, זה כבר לא 20%, זה מתקרב ל-40%. האנשים האלה לא מסוגלים לעמוד בהחזרים. הם שילמו תשע, עשר שנים, היה להם, שילמו. היום הם נקלעו למצב מסוים שהם לא יכולים לשלם. לא יכול להיות שייקחו אנשים כאלה ויזרקו אותם מהבתים. במקום לבקש מהם סליחה על זה שהגיעו למצב הזה, במקום להתנצל בפניהם או לגלות טיפת רגישות, אנחנו זורקים אותם מהבתים? 
       
       הבנקים למשכנתאות צריכים לעשות דבר אחד, גברתי השרה - ואני מבקש פה את ההתערבות שלך כשרת השיכון והבינוי - ואני בעד אחריות, ואני בעד להחזיר חובות, ואני חלילה לא מטיף פה לאנשים לקחת הלוואות ולא לשלם אותן, זה הדבר האחרון שאני רוצה לעשות. אבל, צריך לפרוס את החובות לאנשים האלה שנקלעו היום למצב קשה. יש משכנתה ל-20 שנה, שילמו עשר שנים - תפרסו להם את זה לעוד עשר שנים. מה יקרה? ותאמיני לי, הבנקים יודעים לעשות את החשבון בכל מקרה, והם לא מפסידים. שיבואו קצת לקראת האנשים. הדבר הכי פשוט זה לשלוח מעקלים, לזרוק אנשים מהבתים, וככל שהבן-אדם יותר חלש, מצבו יותר קשה. החזקים יודעים איך להסתדר עם זה, עם כל מיני התנגדויות בבתי-משפט, עם כל מיני עיכובים. אבל מי סובל מזה? עוד פעם החלשים. ואיך שלא מסתובבים - החלשים משלמים את המחיר. 
       
       זמני תם, גברתי השרה, אבל באמת יש לי הרבה מה לומר בעניין הזה. אני מאוד מבקש - אני לא יודע אילו סמכויות יש לך - ללחוץ על הבנקים לגלות רגישות. לא מבקשים מהם טובות, לא מבקשים מהם שום דבר, רק לגלות רגישות, כי קרה משהו במשק. זה לא שהמצב הוא רגיל ונורמלי ואנחנו מבקשים. קרה משהו, וצריך לדעת שהאנשים האלה הם קורבנות של המצב וצריך לסייע להם. תודה רבה. 
       
היו"ר אלי בן-מנחם:
       
       תודה לחבר הכנסת משה כחלון. תשיב בשם הממשלה שרת הבינוי והשיכון, חברת הכנסת ציפי לבני. 
       
מסמכים שהונחו על שולחן הכנסת 

היו"ר אלי בן - מנחם:
       
       בינתיים, הודעה לסגנית מזכיר הכנסת, בבקשה. 
       
סגנית מזכיר הכנסת, ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונח היום על שולחן הכנסת דוח משלחת הכנסת לכנס הארגון הבין-פרלמנטרי - IPU, מאת חבר הכנסת מגלי והבה, יושב-ראש המשלחת. תודה.
       
היו"ר אלי בן-מנחם:
       
       תודה. 
       
       
       
הצעות לסדר-היום 
עלייה של 20% במספר המפונים מבתיהם בשל אי-תשלום משכנתה 

היו"ר אלי בן-מנחם:
       
       בבקשה, גברתי השרה. 
       
השרה לקליטת העלייה ציפי לבני:
       
       אדוני היושב-ראש, כנסת נכבדה, חברי המציעים, אכן הבעיה היא בעיה. לא באתי לומר שאין בעיה כזאת, או שחס וחלילה מדובר באנשים שידם משגת אבל הם אינם רוצים לשלם את המשכנתה. רק שלא כל דבר, גם אם הוא נמצא לפתחה של הממשלה, היא זאת שמעורבת בנושא או יכולה לתת לו פתרון מלא. לעתים אנחנו מצווים לתת, ולו חלק - ואני תיכף אתייחס לזה. 
       
       קודם כול, באמת הבעיה הזאת קיימת, ונקטנו צעדים מספר - אני תיכף אציין אותם - ויש צעדים שאני, לפחות, מתכוונת לנקוט בחודש-חודשיים הקרובים. 
       
       תמיד היה מצב שאדם לא יכול לעמוד בהחזרי המשכנתה, אבל הפעם באמת מדובר כבר בתופעה. ברוב המקרים מעורבים לא רק כספי מדינה, אלא גם כספי בנקים. במקום שבו מדובר בכספי הבנקים למשכנתאות, המדינה אינה יכולה להורות להם לוותר על סכומים שמגיעים להם, או לוותר, לחלופין, על סמכויות שנקבעו בחוק כדי להחזיר להם את רכושם. אפשר לבקש - נכון, זאת אחת מהפעולות שאנחנו מתכוונים לעשות, אבל בוודאי איננו יכולים לומר להם: רק תמחלו על חובותיכם. 
       
       המשרד, משרד השיכון, גם יזם מחקר כדי לדעת באמת את היקף התופעה, כי לפעמים אנחנו שומעים רק את אלה שצעקתם מגיעה, ואנחנו אפילו לא מודעים למספר האנשים שאפילו לא מגיעים אלינו או שהמקרים שלהם לא מגיעים אלינו. וגם עשינו בדיקה כדי לדעת מה קורה במדינות אחרות. המחקר עדיין לא הושלם, ולמרבה הצער – וכאן יש לי גם ביקורת רבה על הבנקים למשכנתאות - שיתוף הפעולה מטעם הבנקים למשכנתאות הוא לא מזהיר, וזה בלשון המעטה, וקשה לקבל מהם את הנתונים. 
       
       אבל אפשר לראות מממצאים ראשונים של המחקר, שיש כ-11,000 איש שנמצאים בהליכים שונים של מימוש נכסים. החלק המעניין הוא, שכ-40% מהם הם אנשים שנקלעו לקשיים כבר בשנה הראשונה. לא דובר באנשים שלקחו הלוואה לפני עשר שנים ועכשיו נקלעו לקשיים, אלא שהחליטו, רכשו, לקחו הלוואה ודי בהתחלה יש להם קושי. 
       
       בעבר גם היה תיקון מבחינת עורכי-הדין ונקבע - מתוך מחשבה, דרך אגב, שזה יהיה נוח יותר ללווים - שעורכי-הדין יקבלו את השכר שלהם באחוזים. רק מסתבר שכשעורכי-הדין לוקחים את השכר שלהם באחוזים, אז האינטרס שלהם לגמור את התיק הוא קטן יותר. להיפך. יש להם עניין במימוש, להוציא את הכול לביצוע, ואנחנו שוקלים היום אם כדאי - האם יש דרך והאם כדאי לתקן גם את החקיקה בנושא הזה. 
       
       מטבע הדברים, אני באמת לא הולכת לחלוק על שום נתון, ועובדה היא שבאמת מדובר בעיקר באנשים שאו שהם מובטלים, או שהם נמצאים בשכבה הסוציו-אקונומית הנמוכה, וממילא נתקלים בקשיים  נוספים, עד שזה מגיע למצב שבו הם אינם יכולים להחזיר את המשכנתה.
       
       מה שאני חושבת לעשות במסגרת המשרד, זה כמה דברים, ואני פשוט אשתף את הכנסת ברעיונות - אבל זה יצטרך לבוא לידי מימוש רק בטווח של חודש, משהו כזה. קודם כול, אנחנו מבקשים לגבש הצעה להחלת כללים להקלה בהחזר משכנתאות לזכאים שמתקשים לשלם שלא באשמתם. זאת אומרת: מי שבאמת הגיע למצב שאיננו יכול - אובדן כושר השתכרות זה גם לפעמים מצב שאדם הפך להיות חס וחלילה נכה במהלך התקופה, פשוט איבד את כושר ההשתכרות ולא מסוגל להחזיר את המשכנתה. לעתים זה מצב זמני. אבטלה, אני לפחות כך מקווה, יכולה להיות מצב זמני, ואז צריך בעצם לתת הלוואות גישור. בתוך כחודש אני מתכוונת להגיש הצעה. 
       
       אני רוצה גם לומר, שיש ועדת חריגים במשרד האוצר, וצירפנו - בכובעי כשרת הקליטה ומאחר שהתופעה הזאת גם מאוד קשה בקרב העולים החדשים, יצרנו ועדת חריגים שיש בה סכום כספי של כמה מיליונים, והיא אמורה לעבוד במהלך חמש השנים הקרובות, בניסיון לתת פתרונות לבעיות הקשות במיוחד שמצליחות להגיע אליה. זה יחד עם החשב הכללי במשרד האוצר, משרד השיכון, ובמקרה של העולים כמובן גם משרד הקליטה. המקרים הקשים במיוחד יכולים לקבל את הטיפול, אבל זה לא טיפול סיסטמתי בבעיה ביחס לכולם.
       
       יש צורך, אני גם חושבת, מאחר שאמרתי שחלק נתקלים בבעיה מייד בשנה הראשונה - יכול להיות שצריך לעבור תהליך, לא של הכשרה, אבל תהליך של מחשבה יחד עם אותם לווים, האם באמת כל אחד שהולך ומתחייב מסוגל לעמוד בהחזר, ואני חושבת שצריך לתת ייעוץ ומידע ללווים כאלה, שידעו למה הם נכנסים.
       
       נושא עורכי-הדין, התייחסתי אליו – כרגע נמצא בעיון במשרדי. כן צריך לגייס את הבנקים לעניין הזה. אני מסכימה שאולי גם אם זה לא רק כספי מדינה, הבנקים צריכים להצטרף למשימה הזאת, הם צריכים להיכנס למעורבות; אפשר להקים קרנות משותפות, אפשר לפתח תחום של מימון לתקופת ביניים במצב שבו כושר ההחזר הופסק באופן זמני. אני מניחה שזה דבר שייקח יותר זמן, אבל בכל מקרה – דיברתי קודם על אותו מחקר שאנחנו עורכים - רק אחרי שאקבל את תוצאות המחקר נוכל גם לגבש הצעות שהן יותר מערכתיות. 
       
       אז כרגע לסיכום: ברמות הפרטניות, יש ועדה שמאשרת במקרים הקשים ביותר והחריגים ביותר; אני מקווה שבתוך חודש תהיה הצעה שתקל על מי שנמצא בתהליך; נשלים את המחקר ואז, יחד עם הבנקים נוכל, אני מקווה, לתת פתרון טוב יותר, ובהחלט תהיה פנייה לבנקים. תודה רבה. 

היו"ר אלי בן-מנחם:
       
       מה את מציעה, גברתי השרה?
       
השרה לקליטת העלייה ציפי לבני:
       
       לוועדה?
       
משה כחלון (הליכוד):
       
       ועדת הכלכלה. 
       
היו"ר אלי בן-מנחם:
       
       ועדת הכלכלה? או.קיי., תודה. 
       
השרה לקליטת העלייה ציפי לבני:
       
       תודה. 
       
היו"ר אלי בן-מנחם:
       
       יש הצעות אחרות. ראשון המציעים - חבר הכנסת ברכה, ואחריו - חבר הכנסת בשארה. 
       
מוחמד ברכה (חד"ש-תע"ל):
       
       אדוני היושב-ראש, גברתי השרה, רבותי חברי הכנסת, לפנות אדם מביתו זה דומה להריסת בית. בעצם בן-אדם מוצא את עצמו ללא קורת-גג. אני חושב שהגיע הזמן שהמדינה - גם אם זה בדרך החקיקה - תתייחס לזכות הבסיסית הזאת של כל אזרח שתהיה לו קורת-גג, זכות שאינה ניתנת לשום ערעור. זאת אומרת, אפשר לגבש כל מיני מנגנוני הענשה או הרתעה או מה שלא יהיה, אבל לא ללכת על נישול אדם מביתו, אם על-ידי הריסה, אם על-ידי פינוי בגין משכנתה. 
       
       הבעיה הזאת שהעלו שני חברי הכנסת, מרגי וכחלון, היא בעיה מאוד קשה וכאובה, ואני חושב שאפשר לטפל בה גם בכלים הקיימים, אבל גם אם יהיה צורך – בחקיקה. ואני מציע לכבוד השרה שגם תשקול את הכיוונים האלה - אם על-ידי הלוואות גישור, הלוואות ביניים, אם על-ידי פריסה מחודשת, כפי שחבר הכנסת כחלון הציע, ואם על-ידי הרחבת הביטוח. כל משכנתה יש בה ביטוח. הרחבת הביטוח לא רק למקרים של מוות או איבוד כושר עבודה, אלא גם למקרים של טרגדיה חברתית. אני חושב שהרחבת הביטוח יכולה גם לתרום לעניין הזה בשעת מצוקה, ולכן חשוב לפחות להסכים על העיקרון שאדם - לא מוציאים אותו מביתו. תודה רבה.    
     
היו"ר אלי בן-מנחם:
       
       תודה לחבר הכנסת ברכה. חבר הכנסת בשארה, בבקשה.

משה כחלון (הליכוד):
       
       - - -

מוחמד ברכה (חד"ש-תע"ל):
       
       לא שיבנו בתים לאנשים - - -

היו"ר אלי בן-מנחם:
       
       שלא ינדו אותם מביתם, אתה אומר.

עזמי בשארה (בל"ד):
       
       אדוני היושב-ראש, אני רוצה לברך את שני חברי הכנסת המציעים וגם את השרה על תשובתה העניינית. 
       
       אני רציתי להוסיף, כי יש נטייה של חברת ג'ונגל ולא חברה קפיטליסטית רציונלית, לראות במי שקונה דירה כאילו הוא הולך לבורסה להמר. אסור שמי שקונה דירה השוק יטפל בו כמי שהפסיד את כספו. דירה זה לא הימור, דירה צריכה להיות מקום בטוח, מבצרו של אדם. תנודות מסוימות בשוק לא צריכות להביא לידי זה שהוא יפסיד את הדירה שלו. חבר הכנסת כחלון דיבר על אחוז מההכנסה. זה לא מקרה שבכל העולם מדברים על אחוז מההכנסה. אי-אפשר לחשב את ההכנסה של כל אחד, אבל יש הכנסה לאומית ויש הכנסת הפרט, ורואים שיש ירידה בהכנסה הלאומית לפרט בשנים האחרונות. אפשר להכניס את זה לחישובי המשכנתה. הבנקים למשכנתאות מרוויחים כשההכנסה הלאומית עולה; הם מרוויחים כשההכנסה הלאומית יורדת. בכל מקרה הם מרוויחים, תמיד הם מרוויחים. הם יכולים להיות מחויבים בחוק לעשות קרנות.
       
       אני יודע, שציפי לבני היא האחרונה שרוצה להיות שרת פינוי ולא שרת בינוי. זה ברור, הרי יודעים מאיפה היא באה ומה השקפותיה וכו'. אבל, לדעתי, עניין כזה לא ייפתר בהטפה בלבד ובסחיטת הדמעות של הבנקים. צריך פתרון יצירתי חקיקתי בנושא, גברתי. תודה רבה.
       
היו"ר אלי בן-מנחם:
       
       תודה לחבר הכנסת בשארה. רבותי חברי הכנסת, אנחנו עוברים להצבעה. השרה הציעה להעביר את הנושא לוועדה. 
       
       אני מצביע על ההצעות לסדר-היום בנושא: עלייה של 20% במספר המפונים מבתיהם בשל אי-תשלום משכנתה, של חבר הכנסת יעקב מרגי וחבר הכנסת משה כחלון. בעד – להעביר את הנושא לוועדת הכלכלה. נגד - להסיר את הנושא מסדר-היום. ההצבעה החלה.


הצבעה מס' 23

בעד ההצעה להעביר את הנושא לוועדה – 7
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכלכלה נתקבלה.

היו"ר אלי בן-מנחם:
       
       בעד – 7, נגד – אין, נמנעים – אין. על כן, ההצעות לסדר-היום בנושא: עלייה של 20% במספר המפונים מבתיהם בשל אי-תשלום משכנתה, של חברי הכנסת יעקב מרגי ומשה כחלון, יועברו לדיון בוועדת הכלכלה.


הצעה לסדר-היום
15 שנה לתחילת גל העלייה מחבר המדינות

היו"ר אלי בן-מנחם:
       
       אנחנו עוברים לנושא הבא: הצעה לסדר-היום מס' 4587 בנושא: 15 שנה לתחילת גל העלייה מחבר המדינות. חברת הכנסת קולט אביטל, בבקשה.

קולט אביטל (העבודה-מימד):
       
       אדוני היושב-ראש, גברתי השרה, חברי חברי הכנסת, בגיליונות החג של העיתונים, בעיקר בימים הנוראים, אנחנו בדרך כלל קוראים סיפורים קורעי לב על כישלונות, על סבל.
       
עזמי בשארה (בל"ד):

- - - 

קולט אביטל (העבודה-מימד):
       
       כן, גם זה קורע לב. אבל בגיליון אחד היה הפעם סיפור יוצא דופן, סיפור ההצלחה של גל העלייה הגדול של יהודים שהגיעו מחבר המדינות. זה סיפור שהסב לנו הרבה נחת ושעה טובה ובסך הכול מדובר בעלייה גדולה, כבירה, שבכל קנה מידה מקומי, עולמי היא סיפור של הצלחה. זה סיפור הצלחה לעולים עצמם, זה סיפור הצלחה למדינה. צאו וחשבו: מיליון אנשים עוברים ממקום למקום, ממדינה למדינה, מתרבות לתרבות, מלשון ללשון, ובתקופה קצרה הם נקלטים, הם לומדים, הם נכנסים לשוק, הם הופכים יצרניים. לא זו בלבד, הם בעצם תורמים למדינה בכל תחום ותחום. בתחום המדע, בתחום המוזיקה, בתחום ההיי-טק, בתחום התרבות, בתחום הרפואה, בכל תחום שאליו נפנה נמצא היום, עשר, 14 שנים יותר מאוחר, אנשים שהגיעו מחבר המדינות והם חלק פעיל, שווה, מוצלח בחברה הישראלית. 
       
       זהו סיפור שאנחנו יכולים להתגאות בו, ואני חושבת שאנחנו צריכים לבוא ולהגיד היום מלה טובה ולהעלות על נס לא רק אותה עלייה, אלא גם את אלה שטרחו וקלטו אותם. נכון שלאורך הדרך היו הרבה מהמורות, הרבה כישלונות, אבל בסופו של דבר היום, כשאתה יושב ומסתכל על התמונה הכוללת, אפשר לסכם אותה כסיפור הצלחה, ואולי, גם אם אי-אפשר לכמת את הסיפור הזה, אפשר להסתכל עליו מזווית אחרת. צאו וחשבו איך היתה נראית החברה הישראלית היום בלי אותו מיליון ומה היה מצבנו ומעמדנו האסטרטגי בלעדיהם.
       
       אלא שפטורה בלא כלום אני לא אצא כאן היום. גם אם אנחנו באים להעלות על נס ולהתפאר ולהתפעל ולברך את העלייה הזאת על הישגיה, אני רוצה לבוא ולהגיד מהנקודה שבה אני נמצאת, ואפילו בהמשך דבריה של השרה שדיברה על הקשיים ועל המשכנתאות, שהיום, לאור הקיצוצים של הממשלה בעיקר בתחום המשכנתאות, לאור הקיצוצים שכה פוגעים בעלייה ולאור העובדה שחלק גדול מהעולים עדיין לא יכולים לעבוד בתחום מקצועם בגלל כל הכשלים הביורוקרטיים, אנחנו אולי נפסיד את כל אותן נקודות טובות שהצלחנו לזכות בהן.
       
       גברתי השרה, אני פונה היום מהבמה הזאת אלייך ואל הממשלה כולה ואל מי שעומד בראשה: מי שמרים את דגל העלייה, מי שרוצה שהעלייה הזאת תצליח, חייב למצוא פתרונות לבעיות האלה. חייב למצוא פתרונות ל-300,000 אזרחי המדינה שאינם יהודים, ואת מעמדם ומצבם אנחנו לא יכולים להבטיח. חייבים למצוא פתרונות יצירתיים, כפי שאמר חבר הכנסת ברכה קודם, בקשר לסיפור הדיור והמשכנתאות. ידוע לך שיש פתרונות, ידוע לכולנו שאפשר להעביר בכנסת חוק של שכירות בזול. כל אלה דברים שאפשר לעשות לא רק כדי שהעלייה הזאת, שהגיעה, תוכל לשגשג ולהמשיך להצליח, אלא כדי שנוכל להביא אחרים, כי המצב כפי שהוא היום מרתיע אחרים מלהגיע. תודה רבה. 
       
       אדוני היושב-ראש, אני מבקשת להעלות את הנושא לדיון במליאה.
       
היו"ר אלי בן-מנחם:
       
       תודה לחבר הכנסת קולט אביטל. תשיב בשם הממשלה שרת העלייה והקליטה, חברת הכנסת ציפי לבני. בבקשה.
       
השרה לקליטת העלייה ציפי לבני:
       
       אני השרה לקליטת העלייה. לעלייה אחראית הסוכנות היהודית ואני אמורה לקלוט את העולים. 
       
       לגופו של עניין, אני רוצה להודות לחברת הכנסת אביטל, יושבת-ראש ועדת העלייה והקליטה של הכנסת, על העלאת הנושא לסדר-היום, כי נדמה שאנחנו לעתים חיים את חיינו, והחברה הישראלית בדרך כלל עסוקה בנושאים מאוד דרמטיים שעל סדר-היום, ואנחנו שוכחים את הדרמה שהתרחשה כאן, גם מבחינת מדינת ישראל, שתחילתה לפני 15 שנה, ומבחינת העולה עצמו הדרמה הזאת לא נגמרת. הוא צריך להמשיך ולהתמודד יום-יום עם התהליך, עם משבר שהוא לא פשוט, והשאלה היא באמת מה קורה אתו אחרי שהוא מגיע הנה. 
       
       אני חושבת שהטיפול בעולים שמגיעים הנה הוא בוודאי באחריות של הממשלה, אבל הוא גם עניין חברתי מהמעלה הראשונה. אני נחשפתי לעלייה הזאת, אני מודה באשמה, רק עם מינויי לשרה לקליטת העלייה. קודם לכן ידעתי כמובן על קיומה, אבל גיליתי עולמות שלמים שבעוונותי הייתי פחות מחוברת אליהם, של בני עדות שונות ואנשים שהגיעו ממקומות שונים והתחברו הנה, ולכולם מכנה משותף של הרצון לחיות במדינת ישראל, מתוך התחברות אל העם היהודי, אנשים שמצאו שורשים רחוקים והחליטו לבוא לחבור יחד אלינו; אנשים שעשו צעדים מאוד לא פשוטים, ילדים שאת ההחלטה לעשות את התהליך הזה קיבלו הוריהם. 
       
       ובסך הכול, אני לא יודעת עד כמה הציבור בישראל מודע לתרומה האדירה שהיתה לעלייה הזאת לכלכלה הישראלית, לחברה הישראלית. חלק מהדברים הם נתונים מספריים שאנחנו יכולים לראות מבחינת שיעורי הצמיחה כתוצאה מהעלייה הזאת, וחלק גם מבחינה חברתית, אף שלא תמיד זה בא לידי ביטוי.

       אני רוצה להתייחס להערה הנוספת שהעלתה חברת הכנסת קולט אביטל, ביחס למתן פתרונות לאותה קבוצה שהגיעה הנה, שהיא כולה זכאית חוק השבות. היא הגיעה לארץ על רקע זה שמדינת ישראל פותחת את שעריה לבני העם היהודי ובני משפחותיהם, רק שכאן תהליכי הגיור הם קשים ומכבידים מאוד. אין לי ספק שאדם שכבר קיבל את ההחלטה, ורוצה להצטרף לעם היהודי, מחובתו של העם היהודי היושב בציון לעשות לו את התהליך הזה קל יותר. הבשורות ששמענו רק אתמול, על הכללים שפורסמו, בוודאי לא מבשרות טוב. צירפתי חלק מהעניין – זה דבר שלא היה כלול במשרדי - אימצתי אותו תוך כדי פירוק משרד הדתות, חלק ממנו לפחות, כנושא שצריך לטפל בו.
       
       אני מאחלת לנו קודם כול שנדע עוד גלי עלייה. נכון שזה לא רק תפקידה של הממשלה, אבל אני מקווה. לא חס וחלילה מחמת אנטישמיות או מחמת בעיות שקיימות במקומות אחרים, אלא כי אנשים יבינו שכאן זה הבית האמיתי האחד שלהם, ואני מאחלת לנו ולהם שנדע לקלוט אותם כראוי. 
       
       אין לי שום התנגדות שהדיון יהיה דיון במליאה. אני בטוחה שזה יהיה לכבוד לעלייה ולכבוד לכנסת.
       
היו"ר אלי בן-מנחם:
       
       תודה לשרה לקליטת העלייה ציפי לבני. 
       
       רבותי חברי הכנסת, אנחנו עוברים להצבעה. בעד זה להעביר את הנושא לדיון במליאה, מי שמצביע נגד זה כמובן להסיר את הנושא. ההצבעה החלה.
       
הצבעה מס' 24
       
בעד ההצעה לכלול את הנושא בסדר-היום – 6
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה.
       
היו"ר אלי בן-מנחם:
       
       שישה חברי כנסת  בעד, נגד - אפס, נמנעים - אפס, על כן, ההצעה לסדר-היום בנושא: 15 שנה לתחילת גל העלייה מחבר  המדינות, של חברת הכנסת קולט אביטל, תובא לדיון במליאה.
       

הצעה לסדר-היום
מדיניות הממשלה כלפי האוכלוסייה הערבית 
מאירועי כפר-קאסם ועד אירועי אוקטובר 2000
       
היו"ר אלי בן-מנחם:

       אנחנו עוברים לנושא הבא - הצעה לסדר-היום מס' 4529 בנושא: מדיניות הממשלה כלפי האוכלוסייה הערבית מאירועי כפר-קאסם ועד אירועי אוקטובר 2000. יעלה את ההצעה לסדר-היום חבר הכנסת מוחמד ברכה, בבקשה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, שלוש הערות מקדימות. קודם כול, אני מתרשם שהשר מאיר שטרית, שאמור להשיב, לא נמצא בכנסת. 
       
היו"ר נסים דהן:
       
       מבררים את זה עכשיו. אומרים לי שהוא לא נמצא.
       
מוחמד ברכה (חד"ש-תע"ל):
       
       אני יודע, לכן זו היתה ההערה הראשונה שלי. ההערה השנייה, אני ישבתי עד עכשיו, אף שהשעה הזאת היא שעת שבירת הצום – עוד חמש, עשר דקות, והשר אפילו לא טורח להודיע שהוא לא יהיה. בצהריים דיברנו והוא היה מאוד נלהב, הוא אפילו התראיין לטלוויזיה על העניין הזה, כאילו הוא הולך לענות. אני חושב שזה עובר כל גבול, מבחינת הזלזול בכנסת. אני אעלה את הנושא.
       
היו"ר נסים דהן:
       
       אני מציע, כבודו, שבינתיים נחפש את השר. נבקש ממזכירות הכנסת שיאתרו אותו. 
       
עסאם מח'ול (חד"ש-תע"ל):
       
       על איזה שר מדובר?
       
היו"ר נסים דהן:
       
       שטרית, השר המקשר. 
       
מוחמד ברכה (חד"ש-תע"ל):
       
       אני אעלה את הנושא. אם במהלך הבירור יתברר שהוא נמצא - מה טוב, אם הוא רוצה להשיב במועד אחר, אני אסכים. 
        
היו"ר נסים דהן:
       
       אני, בשם הכנסת, מוחה בתוקף על התנהלות הממשלה, שלא מצאה לנכון לשלוח את השר המקשר או כל שר אחר, שיכול להשיב בשם הממשלה על נושא כל כך כאוב וכל כך חשוב לחברה הישראלית. נעביר את הדברים האלה לידיעת הממשלה, ולידיעת מזכירות הממשלה, שדברים כאלה לא יכולים להישנות בכנסת.
       
עבד-אלמאלכ דהאמשה (רע"ם):
       
       הכול כרגיל, אנחנו מוחים וזהו.
       
מוחמד ברכה (חד"ש-תע"ל):
       
       אני אעלה את הנושא הזה, אני לא אהיה אסיר של השר ותשובותיו, אף שזה חשוב. אני מביא את הנושא לפתחה של הממשלה, זה נושא שנוגע ל-20% מכלל האוכלוסייה במדינת ישראל, ואני חושב שראוי ששר מהממשלה, או אפילו ראש הממשלה יתייצבו כאן. אבל מה אפשר לצפות מהממשלה הזאת? 
       
       ההערה השלישית, אני עכשיו מדבר בשעה שאנשים שוברים צום, בעוד כמה דקות. אני רוצה לאחל להם סעודה טובה ומהנה וצום שירגישו ממנו נחת במילוי המצווה. 
       
       אדוני היושב-ראש, רבותי חברי הכנסת, בתחילת החודש הזה ציינה האוכלוסייה הערבית ארבע שנים לאירועי אוקטובר 2000, הדבר שקראנו לו "יום ירושלים ואל-אקצא". בסוף החודש הזה, ב-29 באוקטובר, נציין 48 שנים לטבח בכפר-קאסם. אגב, אני לא יודע למה כתוב בסדר היום "אירועי כפר-קאסם". אני לא כתבתי "אירועי כפר-קאסם" - זה טבח כפר-קאסם, זה כבר קיים בלקסיקון הפוליטי-החברתי של מדינת ישראל. אני לא יודע מי נותן לעצמו את הזכות לשנות את הכותרות בצורה כל כך גסה. זה לא אירועים, זה טבח, אנשים נורו בדם קר.
       
עסאם מח'ול (חד"ש-תע"ל):
       
       טוב שלא כתבו "פרעות".
       
מוחמד ברכה (חד"ש-תע"ל):
       
       בכפר-קאסם, ב-29 באוקטובר שנת 1956 נהרגו 49 אזרחים ערבים מכפר-קאסם, שחזרו לבתיהם בשעת אחר-הצהריים, אחרי שמשמר הגבול וכוחות הביטחון הכריזו על עוצר בלי ליידע את האנשים, ואז הם ירו באנשים כמו במטווח. בזמנו התקיים משפט, אדוני היושב-ראש, על הטבח, לאחר שנחשף לראשונה כאן בכנסת על-ידי חבר הכנסת המנוח מאיר וילנר וייבדל לחיים חבר הכנסת לשעבר תופיק טובי, שאז נכנסו לכפר-קאסם בדרך לא דרך. גם העיתונאי ופעיל השמאל, לטיף דורי, אסור לבטל את תפקידו בחשיפת הפרשה ההיא. אחרי שהעניין הזה נחשף התנהל משפט, שגולת הכותרת שלו היתה הקנס בגובה של אגורה אחת לאחד האחראים המרכזיים שקראו לו מאיר שדמי. 
       
       לעומת זאת, אחרי אוקטובר 2000 הוקמה ועדת חקירה ממלכתית, שקראו לה ועדת-אור, ואנחנו מדברים על זה מדי פעם. הוועדה הזאת הסיקה מסקנות, והגישה דוח לפני יותר משנה. הממשלה בחרה להקים ועדה, כדי לסנן את מסקנות ועדת-אור - ועדת שרים פוליטית, עם עמדות ידועות מראש, כדי לסנן את ועדת החקירה הממלכתית, בראשותו של שופט עליון, השופט תיאודור אור. ועדת-אור קבעה מסקנות בכל מה שקשור להרבה תחומים, חלקם לא נעימים לנו, וחלקם - -  
       
יחיאל חזן (הליכוד):
       
       אדוני היושב-ראש, הנואם עומד פה כבר חמש דקות.
       
מוחמד ברכה (חד"ש-תע"ל):
       
        - -  צריכים להוות אבן יסוד בהתנהלות הממשלה כלפי הציבור הערבי בנושא של הקצאת קרקעות מדינה, בנושא של חינוך, בנושא של עבודה ובריאות, בנושא של הרשויות המקומיות. הדברים האלה לא מתקדמים, אבל אחד הדברים המטרידים ביותר הוא העובדה, שעל אף שהיה בוועדת-אור בירור יסודי של מקרי הרצח של 13 אזרחים ערבים, עד היום לא נפתח אפילו תיק אחד נגד אחראי אחד, אף שהכתובת על הקיר. 
       
       לפחות אזכיר, אדוני היושב-ראש, שלושה מקרים ברורים וחד-משמעיים, שהאשמים או האשם בהרג ידועים, עם שמות שנמצאים בדוח של ועדת-אור. ידוע שןוסאם יזבק מנצרת נורה בשכונה המזרחית, כשעמדו מולו שלושה אנשי מג"ב. אחד מהם ירה כדורים חיים, אחד גומי ואחד גז, והוא נהרג כתוצאה מירייה של כדור גומי. צריך לנחש מי ירה בו? צריך לנחש נגד מי להגיש כתב אישום? ראמי ג'רה מג'ת – ידוע מי האיש שירה בו, יש שם ויש כתובת. עד היום לא הוגש כתב-אישום. וליד אבו-סאלח ועימאד גנאים מסח'נין - ידוע מי זה שירה אש חיה עליהם, ודרך אגב קוראים לו גיא רייף. זה ידוע, ועוד לא הוגש כתב-אישום. אסיל עאסלה ועלא נסאר בעראבה - ידוע מי הם שלושת החיילים, והאב של אסיל, מר חסן עאסלה, יודע לנקוב בשם של מי שירה בבנו. עד היום לא נעשתה החקירה. מח"ש עדיין מחכה. 
       
       אחרי ארבע שנים מה יגידו? יגידו: שכחנו; איך אפשר לברר עובדות וכו'. הכתובת על הקיר. המסקנה היא שהממשלה, שהמדינה, שרשויות החוק, במרכאות או בלי מרכאות, מתייחסות לאזרחים הערבים כאל מי שדמם הפקר.
       
       מעבר לזה, מה קרה מאז אוקטובר 2000 ועד היום? האם המשטרה וזרועות הביטחון הפנימו את ההערה של ועדת-אור, שהם  מתייחסים לציבור הערבי כאל אויב ולא כאל אזרחים? שום דבר לא הופנם. אומנם נוהלה מערכת של הידברות לקראת אירועים מסוימים, אבל בעומק לא חלחל שום דבר מהמסקנות. אדוני היושב-ראש, אנשים מופתעים לשמוע את זה: העובדה ש-17 אזרחים ערבים נהרגו בידי זרועות הביטחון מאז אוקטובר 2000, מדברת בעד עצמה. זה מספר מזוויע. במקרה אחד או שניים הוגשו כתבי-אישום, ואפילו לא הגיעו למסקנות הראויות, אף  שגם אז האשמים ידועים ומוכרים, עם שמות, עם פרצופים ועם תעודות זהות.
       
       מאז המסע נגד האוכלוסייה הערבית, גם ברמה הפוליטית - של הדרה פוליטית, וגם ברמה של ההסתה הגזענית, לא נפסק. אם היינו צריכים לחפש דוגמה, היתה הדוגמה הנלוזה הבוקר בדברי סגן השר רצון: מה אתם עושים כאן? מה אנחנו עושים כאן? אנחנו לא נעשה שום דבר בשום מקום אחר. כל מה שאנחנו נעשה נעשה כאן מהיום ועד הלום. אבל, ההסתה נגד הנהגת הציבור הערבי נמשכת, והעובדה היא שהנהגת התנועה האסלאמית נמצאת במעצר, והיום מדברים ומחפשים נוסחה כדי להגיע לעסקת טיעון, כי מבינים שכל מסע ההכפשה וההסתה פשוט מתמוטט בבית-המשפט. גם אחרים - מזכיר תנועת "בני הכפר", מוחמד כנעאני, שרק לפני כמה ימים נגזר דינו בעסקת טיעון מאוד תמוהה.
       
       אדוני היושב-ראש, הדברים אינם מצטמצמים רק לסוג הזה של הדרה ושל הסתה. גם המצב הכלכלי בקרב הציבור הערבי הולך ומחריף. נעשה מיון של היישובים במדינת ישראל לפי הכנסה, מיון של 210 יישובים. בתוך 100 העניים ביותר, או ההכנסה הנמוכה ביותר, יש 76 יישובים ערביים, וזה כמעט כל היישובים הערביים, למעט שניים שנמצאים: האחד במקום 123, כמובן מלמטה למעלה, והאחר במקום  ה-144.
       ממוצע ההכנסה של האזרח הערבי הוא שני-שלישים מההכנסה של האזרח היהודי. בנושא התיעוש, שגם בוועדת-אור דובר עליו, אנחנו עדיין לא הגענו למאה ה-20, שלא לדבר על המאה ה-21. אפילו אזורי תעשייה שהוקמו סמוך ליישובים הערביים ועל אדמתם אינם שייכים מוניציפלית ליישובים הערביים. תראו את המקרה של אזור התעשיה בתפן, שהוקם על אדמות הכפרים הערביים מסביב, והכפרים הערביים לא נהנים ממנו בשום דבר מבחינת המיסוי והארנונות. אזור התעשייה בציפורית - שלא נמצא במגע טריטוריאלי עם נצרת-עילית, והוא נמצא על אדמות משהד, כפר-כנא, ריינה ואדמות סאפורי, שנהרסה ב-1948 - שייך מוניציפלית לנצרת-עילית כדי לשלם את הארנונות לשם. אזור התעשייה בראש-העין קיים על אדמות כפר-קאסם - כל המסים מועברים לראש-העין וכפר-קאסם אינו נהנה מהמיסוי ומהארנונה של המקומות האלה.
       
       המצב ביישובי הנגב, היישובים הבלתי-מוכרים - חצי מאוכלוסיית הנגב הערבים חיה בכפרים בלתי מוכרים, לא כיוון שזו מכת שמים, אלא משום שהמדינה, שקמה אחרי רוב היישובים האלה, איננה רוצה להכיר בהם ולסרטט את מקומם במפה הגיאוגרפית, במפה החברתית וכו'.
       
       אדוני היושב-ראש, אני חושב שאנחנו הולכים לקראת קטסטרופה גם בנושא של מערכת החינוך. הבוקר היה דיון בוועדת החינוך של הכנסת על תקציב משרד החינוך לשנה הבאה, וגם שם יש מחסור בתקצוב תוכניות פדגוגיות. התלמידים הערבים מונים 22% מכלל התלמידים במדינת ישראל, אבל האחוז שלהם בתקצוב תוכניות פדגוגיות הוא הרבה יותר נמוך מזה. יש מחסור ב-1,500 חדרי לימוד. אמרתי הבוקר שאפשר למצוא כל מיני פשרות בכל מיני נושאים, אבל לגבי מחסור בחדרי לימוד, איפה אנשים ילמדו? מתחת לעץ רענן? או מתי? בחורף? בקיץ? איפה? איך?
       
       אדוני היושב-ראש, אנחנו יושבים על חבית אבק שרפה, והמדינה חייבת לתת את התשובות. אנחנו מודעים לכך שעשרות שנים של אפליה אינן ניתנות לגישור בתוך יום, בתוך יומיים או בתוך שנה או שנתיים. ועד ראשי המועצות הערביות וגם חברי הכנסת, שמייצגים את האוכלוסייה הערבית כאן, התריעו כמה פעמים על המצוקה, על ההתעלמות ועל ההדרה ועל ההסתה. 
       
       הגיע הזמן לא ללכת לתוכנית 4 המיליארדים של ברק, שהיתה תוכנית 4 מיליארדים לארבע שנים, שהפכה לתוכנית המיליארד לשמונה שנים או לשבע שנים, וזה בקושי, כי זה נבלע בקיצוצים שהיו לאחר מכן, והדבר הזה פשוט רק נשאר כותרת באיזה מקום, כדי להירשם בדברי הימים כאילו מישהו ניסה לעשות משהו, אבל הכול היה בנוי על שקר ועל בלוף. הגיע הזמן שמדינת ישראל, הממשלה עצמה, תיזום סקר צרכים כדי לגשר על הפערים בין היישובים הערביים ליישובים היהודיים, ולקבוע מסגרת של זמן - לא ארבע שנים - אז לא ארבע שנים, חמש שנים, שש שנים, שבע שנים, שמונה שנים או עשר שנים, אבל שיהיה ברור שהמדינה הולכת לכיוון של גישור על הפערים. 
       
       כדי להתייחס לתלמיד הערבי כאל תלמיד שווה לתלמיד היהודי לא צריך ללכת לבית-המשפט העליון. לא צריך שההתקדמות בנושאי החינוך תהיה פרי אותן עתירות שעשתה ועדת המעקב לענייני החינוך הערבי, אלא חשוב שהמדינה עצמה תיזום את סקר הצרכים ותקבע לוח-זמנים ליישומו.
       
       חשוב, כבר היום, לכלול בתוך זה לא רק עניינים של תקציבים שנוגעים לרשויות מקומיות, לחינוך ולבריאות, אלא גם לנושא הקרקעות. מלאי הקרקעות הקיים ביישובים הערביים איננו יכול לקלוט את הריבוי הטבעי עוד חמש שנים. אם מישהו חושב שאז הערבים יתאדו, הוא טועה. צריך כבר היום לאשר תוכניות מיתאר שירחיבו את שטחי השיפוט של היישובים הערביים, לא רק על מנת לקלוט את הריבוי הטבעי, אלא גם בהתחשב בצרכים הכלכליים, החברתיים, החינוכיים והפדגוגיים של הציבור הזה.
       
       השוויון אינו רק משאלה של הערבים בלבד. לדעתי, אדוני היושב-ראש, הוא אינטרס אזרחי של כלל אזרחי המדינה. תודה רבה.
       
היו"ר נסים דהן:
       
       אין לנו תשובת שר, אבל יש לנו הצעה אחרת של חבר הכנסת עזמי בשארה.
       
עזמי בשארה (בל"ד):
       
       אדוני היושב-ראש, חברי הכנסת, אחת המסקנות העיקריות של ועדת-אור לגבי אלימות בלתי מרוסנת, בלתי מוצדקת, בלתי רציונלית ובלתי פרופורציונלית נגד מפגינים ערבים, לא רק שהיא לא בוצעה, אלא אנחנו רואים ניסיון של השר גדעון עזרא עכשיו לעבור עליה ממש קונקרטית.
       
        אני לא יודע אם חבר הכנסת ברכה יודע, אבל איש משמר הגבול שאחראי לירי באום-אל-פחם  הוזכר כמי שאסור לקדמו בתפקיד לארבע שנים. הדבר הראשון שהשר גדעון עזרא עשה זה לקדמו בתפקיד לדרגת מפקד, אני חושב במישור הארצי, לראש חדר מבצעים או משהו כזה. האחראי לירי באום-אל-פחם, אחראי כנראה גם על חלק מהירי באל-אקצא. 
       
       אדוני היושב-ראש, אני כבר אומר לכם שיש עתירה לבג"ץ על זה, זה ברור, אבל נראה שעולם כמנהגו נוהג, כאשר מדובר באלימות משטרתית כלפי האוכלוסייה הערבית. את כל השאר אמר חבר הכנסת ברכה. תודה רבה. 
       
היו"ר נסים דהן:
       
       תודה. אנחנו עוברים להצבעה. אף שלא היתה תשובת ממשלה, בקשת הדובר היא לדיון במליאה. הממשלה לא הביעה את דעתה וממילא לא התנגדה. 
       
       ההצבעה החלה. 
       
הצבעה מס' 25
       
בעד ההצעה לכלול את הנושא בסדר-היום – 4
נגד – 2
נמנעים – אין
ההצעה לכלול את הנושא בסדר-היום של הכנסת נתקבלה. 
       
אלי בן-מנחם (העבודה-מימד):
       
       - - -
       
היו"ר נסים דהן:
       
       בעד - 5, עם קולו של חבר הכנסת אלי בן-מנחם, שעוד רשום כיושב-ראש. אני מבקש לרשום בפרוטוקול, שההצבעה שלי בעד היתה בעצם בטעות, וזה בעצם קולו של חבר הכנסת אלי בן-מנחם. חמישה בעד, שניים מתנגדים, אין נמנעים. ההצעה לסדר-היום תידון במליאה באחת ההזדמנויות שיקבע כמובן היושב-ראש. 
       

הצעה לסדר-היום
גידול של פי-חמישה במספר הילדים שנפלו קורבן להתעללות

היו"ר נסים דהן:
       
       חברי חברי הכנסת, ברשותך, חבר הכנסת חזן, אומנם בסדר-היום אתה מופיע לפני, אבל חבר הכנסת אלי בן-מנחם צריך לדבר עכשיו, כדי שיוכל להחליף אותי אחר כך. ההצעה לסדר-היום של חבר הכנסת אלי בן-מנחם היא: גידול של פי-חמישה במספר הילדים שנפלו קורבן להתעללות, ומספרה 4553.
       
אלי בן-מנחם (העבודה-מימד):
       
       אדוני היושב-ראש, חברי חברי הכנסת, אדוני השר, שני נושאים עומדים כיום במרכז הדיון הציבורי. האחד הוא סוגיית ההתנתקות והאיומים הברורים של ראשי המתנחלים לפתיחה במלחמת אחים. הנושא השני הוא המצב החברתי-הכלכלי ותרומת מדיניות הממשלה להרחבת פערים כלכליים וחברתיים. 
       
       אדוני היושב-ראש, אני רוצה היום לדון בהשפעות מרחיקות הלכת של שני הנושאים הללו על חייהם של ילדי ישראל. אני רוצה לדבר על הפיכת ילדי ישראל לקורבנות של המדיניות החברתית-הכלכלית של הממשלה. דוח של אגודת אל"י, האגודה להגנת הילד מפני התעללות פיזית, מינית ורגשית, מצביע על עלייה דרסטית של 414% במספר הילדים הסובלים מהתעללות מאז שנת 2000 ועד תחילת שנת 2004. 
       
       רבותי חברי הכנסת, 414% במשך ארבע שנים. במלים אחרות, אלפי ילדים בישראל סובלים מהזנחה והתעללות פיזית ונפשית, והמספרים הולכים וגדלים בקצב מסחרר. כמו במקרה של החרפת העוני, צריך לזכור שלא מדובר רק במספרים, אלא בבני-אדם, בילדים. 
       
       אדוני השר, אני רוצה לספר לכם שני סיפורים אמיתיים על התעללות והזנחה שמופיעים בדוח של אל"י. הסיפור הראשון הוא על ילדה בת 12 שסבלה מהתפרצות של אלימות קשה מצד אביה. הילדה ביקשה, כמו כל שאר בני-הנוער, דמי כיס לבילוי עם חברותיה בדיסקוטק. האב, בתגובה לבקשת הבת, התחיל להשתולל, בעט בילדה, הכה אותה באגרופים וסילק אותה מהבית לכמה שעות. באגודת אל"י מתארים, שכשפנו אל האב להבין מדוע הוא הכה את בתו, הוא הסביר: "פעם יכולתי לתת" - כלומר לתת לה את הכסף – "היום אני לא עובד, יש לי עצבים, והיא" - כלומר הילדה – "אינה מוכנה להבין ולהתחשב, אז את מי אני אכה?" הוסיף ושאל האב, "את הילדה של השכנים?"
       
       סיפור התעללות שני גם הוא תוצאה של הידרדרות למצוקה כלכלית. הוא נגרם דווקא כיוון שההורה הסתגר בעצמו בדיכאון ובייאוש ושכח מילדיו. חבר הכנסת בשארה, ילד בן תשע שלו שלושה אחים קטנים ממנו, הקטן ביותר בן חצי שנה, דיווח שאין לו בבית מזון, והוא מתקשה להשיג לאחיו "אפילו חצי מלפפון", ואלה ציטוטים מהדוח. "אמא" - סיפר הילד - "שוכבת כבר כמה ימים במיטה עם הכר על הראש, ואני צריך לטפל באחים שלי, אלא שאין לי ממה". 
       
       אדוני היושב-ראש, חברי הכנסת, בישראל מאז שנת 1989 יש חוק חובת דיווח מיידי למשטרה, אם יודעים על חשד להתעללות בילד. החוק מטיל עונש של שלושה חודשי מאסר למי שיודע ולא מדווח. אולם בפועל, מתארים בעמותת אל"י, הרוב המכריע של ההתעללויות כלל לא מדווח, והמדינה כמעט שלא מפעילה את הסנקציה הקבועה בחוק. 
       
       עם זאת, קיימת עלייה במודעות נגד התעללות, אולם מודעות זו יכולה להסביר רק חלק קטן מהגידול העצום בהתעללות בילדים בשלוש השנים האחרונות, אדוני השר. הנזקים החברתיים ששר האוצר הזה גורם במדיניותו הכלכלית החברתית הם הגורם המרכזי לפגיעה בלתי הפיכה בעשרות אלפי ילדים. ילד שסובל מהתעללות, יסבול מנזקיה כל ימי חייו. 
       
       נוסף על כך, במקרים רבים ילד שנפגע מהתעללות עתיד הוא בעצמו להתעלל באחרים - ויש על זה מחקרים ובדיקות - ובדרך כלל לא להבין מה רע בהתנהגותו. הוא פשוט לא מבין, כי הוא רגיל לקבל מכות ולהתעללות, אז הוא גם מתעלל באחרים וחושב שזה הדבר הכי טבעי בעולם. 
       
       אדוני היושב-ראש, חברי הכנסת, השבוע התבשרנו למשל על עלייה בצמיחה בגובה של 4%. ביבי רץ להתפאר בנתון הזה, אבל הוא שוכח לספר שהאבטלה נותרה דו-ספרתית, וכ-290,000 אזרחים מצויים מחוץ למעגל העבודה. אפילו כלכלנים בכירים טוענים, כי מהצמיחה הזאת נהנית רק שכבה מצומצמת של אזרחים, וכולנו יודעים שאלה העשירים ביותר, שנמצאים בחלק העליון ביותר בטבלה. הרוב המכריע מידרדר לעוני ולמצוקה חריפים ביותר, ואנחנו רואים את זה יום-יום. 
       
       היום ברור שהעוני והמצוקה לא רק פוגעים בילדים, אלא גם מנציחים את הפערים החברתיים. בעיני, יש קשר ישיר בין הקפיטליזם האכזרי – ואני אומר אכזרי – שביבי ושינוי מעודדים, בין יצירה של שני מעמדות, מעמד של מנצלים ומעמד של מנוצלים בחברה הישראלית, לבין תפיסת הורים את ילדיהם כרכוש. 
       
       אדוני היושב-ראש, חברי הכנסת, אדוני השר, מכאן שהידוק הקשר בין ניצול עובדים, בין עוני למצוקה, בין חברות כוח-האדם, בין יחס מזלזל לבני-אדם, בין הכיבוש בשטחים לבין הגידול בהתעללות - בידינו. 
       
       אני באופן אישי לא מקבל את המצב הביטחוני המתוח כסיבה להתעללות בילדים. העם היהודי מאז אמצע המאה שעברה עמד במצב ביטחוני קשה ולא התעלל בילדיו. אין סיבה שהטרור בן-זמננו יגרום לנו לעשות זאת, אולם ללא ספק הכיבוש תורם לתפיסת הילדים והאשה כרכוש ולכן מתיר להתעלל בהם. 
       
       אני גם לא מאמין שהממשלה הזאת יכולה לשנות משהו. התפיסה שלה מעוותת מן היסוד בנושאים הכלכליים-החברתיים. אדוני השר, לולא תוכנית ההתנתקות של ראש הממשלה, היה צריך להפיל את הממשלה הזאת רק בגלל התרומה האדירה שלה להרס החברה בישראל. 
       
       אדוני היושב-ראש, בגלל חשיבות הנושא, אני מבקש שהוא יועלה בדחיפות לדיון במליאת הכנסת. תודה רבה.  
       
היו"ר נסים דהן:
       
       תודה רבה. עמדת בדיוק בזמן. כבוד שר הרווחה, חבר הכנסת זבולון אורלב, בבקשה. 
       
שר הרווחה זבולון אורלב:
       
       אדוני היושב-ראש, חברי חברי הכנסת, מכובדי חבר הכנסת אלי בן-מנחם, תופעת ההתעללות בילדים היא תופעה קשה ומכוערת, שחוצה את כל שכבות החברה ואיננה מבחינה בין מעמדות כלכליים וחברתיים. יש מקרים שבהם מתעללים בגלל קושי כלכלי, אבל לא רק קושי כלכלי גורם להתעללות. התופעה מצויה בכל המגזרים. 
       
       בשנים האחרונות התחזקה מאוד המודעות הציבורית והחברתית כלפי בעיה קשה זו. 
       
       הדוח של אגודת אל"י, ואני גם רוצה לנצל את ההזדמנות ולהודות ולהוקיר את עבודת העמותה הזאת, מציג מגמות של החרפה, שגם שירותי הרווחה עדים להן בתחום ההתעללות בילדים. לפי הנתונים הלאומיים הארציים המצויים בידינו, והנסמכים גם על היקף הפניות של משטרת ישראל לחוקרי הילדים שבמשרדי, עולה כי במהלך השנים 1998-2003, במשך חמש שנים, היתה למעלה מהכפלה בהיקף הילדים מתחת לגיל 14 אשר נחקרו בידי חוקרי ילדים בשל חשד לפגיעה פיזית או מינית, מ-3,991 ל-8,300. אין בידינו נתונים התומכים בקביעה שבהצעה לסדר-היום של חבר הכנסת בן-מנחם, שלפיה חלה עלייה של פי-חמישה בהיקף מקרי ההתעללות. גם פי-שניים זה די והותר. 
       
       נתונים אלה ראויים לבדיקה מעמיקה כדי להבין את כל ההיבטים בפניות לאגודת אל"י: האם ניתן לייחס חלק מריבוי הפניות בהרחבה של היקף השירותים של אל"י, או שאנשים מעדיפים את איכות הטיפול של אל"י? כמה מהמגיעים חדשים? כמה ותיקים? אינני בקיא בדבר, אבל על-פי הנתונים שלנו, כאמור, יש החרפה והיא מאוד מדאיגה. 
       
       חברי חברי הכנסת, אינני יודע אם תופתעו לדעת, אך על-פי נתוני משרדי המגמה המדהימה בתופעת ההתעללות בילדים היא שכ-67% מהפוגעים בילדים הם הורים או בני-משפחה או חברים ומכרים, וזה תמרור אדום, המלמד על התרופפות התא המשפחתי בחברה הישראלית. רק 33% מהפוגעים הם אנשים זרים. 
       
עזמי בשארה (בל"ד):
       
       צריך להגיד שאלה המקרים הידועים, כי יש הרבה מקרים שאינם ידועים. 
       
שר הרווחה זבולון אורלב:
       
       כן, אני מייד אדבר על זה. מהמקרים המדווחים. אתה צודק. ניתן גם להעריך כי אין פנייה ודיווח בכל מקרה של התעללות, שכן אלה סודות שקשה לילדים לחשוף בגלל גילם, תלותם במבוגרים וחששם מחשיפת הסוד המשפחתי. מעבר להיבטים המספריים, אין כל ספק שלפנינו תופעה קשה ומדאיגה, המחייבת פעולה ומתן תשומת לב מיוחדת של כל מוסדות החברה. זו סטייה ורעה חולה, ועל כולם יש חובה להתגייס, לצמצם אותה ולמגרה. 
       
       משרד הרווחה, בשיתוף פעולה עם יתר משרדי הממשלה – המשפטים, החינוך, הבריאות, המשטרה ואחרים, הרשויות המקומיות וארגונים וולונטריים – עושים כדי לאתר, לחקור, למנוע ולטפל באירועי התעללות ואלימות כלפי ילדים. בכל הרמות אנחנו שואפים לשפר את המודעות הציבורית, לשפר את החקיקה ולשפר את השירותים המעודדים דיווח על תופעת ההתעללות ונכונות לקבל טיפול. 
       
       חברי הכנסת, מתוך כ-30,000 דיווחים של אזרחים לפקידי הסעד שבשירותי הרווחה על-אודות ילדים שסובלים מהזנחה וסיכון בשנת 2003, אנו מאתרים מאות אחדות של מקרי התעללות או אלימות קשה ביותר. שירותי הרווחה של מדינת ישראל בכל צורותיהם מספקים בהתאם ליכולתם ולתשתיות השירות שבידיהם שורה של מענים להגנה ולטיפול בילדים בסיכון ובסכנה, כגון: 700 ילדים במרכזי חירום, קרוב ל-9,000 ילדים בשירותי פנימייה מסוגים שונים, כ-1,700 בשירותי אומנה, כ-10,000 בשירותי מועדוניות, 25,000 במעונות-יום ועוד שירותי חסות, מעונות וכדומה. רשת המענים הזאת משרתת, כמובן, גם ילדים שהיו קורבנות להתעללות, אם במתכונת של שירותי קהילה ואם במתכונת חוץ-ביתית. 
       
       ברור שעקב צוק העתים אין בידינו, בידי שירותי הרווחה, לא הממלכתיים, לא המוניציפליים ולא הוולונטריים, כל היכולת התקציבית לפתח את המערך הרחב והמלא של כל מסגרות הטיפול לילדים הסובלים מהתעללות או מתופעות של אלימות. המצב כאן בעייתי והוא דורש תיקון. התוכניות קיימות, אך המצוקה התקציבית מגבילה את האפשרות. 
       
       עם זאת, הקמנו עם עמותת "אשלים" ועם גורמים נוספים מרכז הגנה לילדים נפגעי התעללות בירושלים, ועד סוף שנת 2004 יוקם מרכז נוסף בתל-אביב. עם הפעלת הקרן לפיתוח שירותים לילדים בסיכון במוסד לביטוח לאומי, נוכל לתת דחיפה נוספת לנושא ולספק פתרונות נוספים. לאחרונה גם הקמנו את קו החירום 118, כדי ליצור אפיק פנייה ודיווח נוסף על מקרי התעללות. יש גם התגייסות של ארגונים כמו קרן סאקט"א-רש"י, קרן הידידות, אל"י וארגונים אחרים כדי לתת מענה. זאת ההזדמנות לברך את כל הגופים, גם העסקיים, שנרתמו למשימות החברתיות. 
       
       אני מוכן להיענות לבקשת חבר הכנסת המציע, שהוא עכשיו היושב-ראש, ולקיים את הדיון במליאה. הנושא ראוי לדיון פתוח במליאה. 
       
היו"ר אלי בן-מנחם:
       
       אני מודה לשר הרווחה, חבר הכנסת זבולון אורלב. הצעה אחרת לחבר הכנסת בשארה. דקה אחת לרשותך, בבקשה. 
       
עזמי בשארה (בל"ד):
       
       אדוני היושב-ראש, אני מברך אותך על ההצעה. אני רוצה לנצל את ההזדמנות הזאת ולהזכיר לך וגם לשר, שהנושא הזה הוא בנפשו, כמוך, שהיה חסר בנאום שלכם אזכור של הניסיון לבטל בכנסת את הוועדה לזכויות הילד בקונטקסט הזה. 
       
היו"ר אלי בן-מנחם:
       
       אתה צודק. 
       
עזמי בשארה (בל"ד):
       
       הרי הנושא הוא בנפשכם, שניכם. 
       
היו"ר אלי בן-מנחם:
       
       חבר הכנסת בשארה, אתה צודק. 
       
עזמי בשארה (בל"ד):
       
       אני חושב, אדוני, שצריך לעשות הכול, דווקא בגלל הידרדרות המצב בכל הקשור בהתעללות בילדים. חשוב מאוד לשמור על הוועדה הזאת בכנסת, ולא להחשיב אותה כמו שאר הוועדות שרוצים לבטל. הוועדה לזכויות הילד נוגעת למאות אלפי בני-אדם. עם עליית הנושא הזה אנחנו צריכים להתייצב כאיש אחד על מנת למנוע את ביטולה. אני לא אומר כמו שאומרים בעיתונים: את הוועדה שלי לא תבטלו. אני לא יושב-ראש של שום ועדה, אבל ועדה כזאת בפרלמנט היא גאווה. 
       
היו"ר אלי בן-מנחם:
       
       תודה לחבר הכנסת בשארה. 
       
       רבותי חברי הכנסת, אנחנו עוברים להצבעה. המציע הציע דיון במליאה, השר תומך בהצעת המציע. מי שמצביע בעד, תומך בדיון במליאה, ומי שמצביע נגד, מבקש להסיר את הנושא מסדר-היום. אני מודה לך, אדוני, שר הרווחה, חבר הכנסת אורלב. 
       
       נא להצביע. 
       
הצבעה מס' 26
       
בעד ההצעה לכלול את הנושא בסדר-היום – 6
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה. 
       
היו"ר אלי בן-מנחם:
       
       שישה בעד, אין מתנגדים ואין נמנעים. על כן ההצעה לסדר-היום של חבר הכנסת בן-מנחם: גידול של פי-חמישה במספר הילדים שנפלו קורבן להתעללות, תובא לדיון במליאת הכנסת. 
       

הצעה לסדר-היום
שימוש בסמים בקרב בני-נוער

היו"ר אלי בן-מנחם:
       
       אנחנו עוברים לנושא הבא: הצעה לסדר-היום מס' 4871 בנושא: שימוש בסמים בקרב בני-נוער, של חבר הכנסת יחיאל חזן. חבר הכנסת חזן, אני מודה לך על כך שהסכמת להחליף מיקום בהצעות לסדר-היום. בבקשה. 
       
יחיאל חזן (הליכוד):
       
       אדוני היושב-ראש, כנסת נכבדה, כמה קשה שהנושא שאני מעלה עכשיו עולה בדיוק אחרי הנושא שדן בילדים שנפלו קורבן להתעללות. 
       
       בישראל חיים היום כ-30,000 נרקומנים מכורים. לישראל נכנסים מדי שנה כ-100 טונות של מריחואנה, רובם דרך הגבול עם מצרים, כ-4,000 טונות דרך הגבולות עם ירדן ולבנון. כ-20 מיליון טבליות וכדורים של סמים כימיים מוברחים בכל שנה ארצה דרך הים והאוויר, ורק כ-10% מכלל הכדורים והטבליות שמוברחים ארצה נחסמים ונתפסים על-ידי שלטונות החוק. שוק הסמים במדינת ישראל מגלגל בכל שנה כמיליארד שקל. מיליארד שקל בשנה מגלגל שוק הסמים במדינת ישראל. 
       
       כ-300,000 בני-אדם בישראל באים במגע עם סמים מדי שנה.  מתוך 300,000 בני-האדם האלה, כ-70,000 הם תלמידים שבאים במגע עם סמים, כ-11% מכלל בני-הנוער. 24% מבני-הנוער הבדואים משתמשים בסמים; כ-30% מהסטודנטים - כשליש מהסטודנטים מודים שהם משתמשים בסמים. 40% מהסטודנטים באוניברסיטת בן-גוריון הודו שהשתמשו בסמים. אנה אנחנו באים? תראו אילו נתונים קשים. איך אנחנו בכלל יכולים לעבור על כך לסדר-היום? איך אפשר בכלל?
       
       אני, כמי שנולד בארץ הזאת, כמי שגדל בעיירת פיתוח, לא המום. אני לא נדהם מהמספרים. ואני אגיד לכם למה אני לא המום ולא נדהם, כי כאשר אנחנו נאבקים על תוכנית ההתנתקות, כאשר אנחנו מדברים על המצב הקשה בארץ בשל הטרור, כאשר אנחנו נאבקים לייצב את הכלכלה, מי בכלל אכפת לו מהנתונים האלה.
       
       חברי חברי הכנסת, העם היהודי עושה חשבון נפש כל שנה – מראש השנה עד יום הכיפורים אנחנו נותנים דין-וחשבון לבורא עולם. ואיפה אנחנו כחברי הכנסת, איפה אנחנו עושים חשבון נפש? איפה? אני לא רואה שחברי הכנסת נאבקים או מעלים את הנושא הזה לפחות יום-יום.
       
       חברי חברי הכנסת, נושא הסמים הוא פיגוע חברתי ממדרגה ראשונה במדינת ישראל, והממשלה אומרת שהיא עושה מאבק, אבל זה לא נכון. הממשלה לא נאבקת בעניין הזה. ראש הממשלה כבר אמר שהסמים הם איום אסטרטגי על מדינת ישראל. אני אגיד לכם למה זה לא נכון. תקציב הרשות למלחמה בסמים היה עד לפני שנתיים כ-26 מיליון שקלים, הוא קוצץ כמעט במחצית ועומד השנה על 14 מיליון שקלים בלבד. ארגונים כגון "אל-סם", המטפל בכ-1,000 בני-נוער - - -
       
היו"ר אלי בן-מנחם:
       
       חבר הכנסת חזן, תן לי לעזור לך. אתה צודק, ב-1994 התקציב היה 45 מיליון שקלים.
       
יחיאל חזן (הליכוד):
       
       נכון, אני יודע. כשאנחנו רואים את הנתונים ומסתכלים על התקציב, זה לעג לרש. לעג לרש. אני קורא פה לשר האוצר להתעשת, אני קורא לו להחזיר את התקציב לרמה שהיתה כשהוא היה ראש הממשלה, לא לרמה של השנה שעברה או של לפני שנתיים או שלוש שנים. כששר האוצר היה ראש הממשלה התקציב היה 56 מיליון שקלים, והיום הוא עומד על 14 מיליון שקלים.
       
       אם התקציב לא יחזור לממדים נורמליים, כדי שנוכל להילחם בתופעה הזאת, אני מציע לראש הממשלה לסגור את הרשות למלחמה בסמים, כי זה פשוט לעג לרש. אנחנו עושים הכול פלסתר. פשוט בושה וחרפה. בושה וחרפה. איך בכלל אפשר להעלות על הדעת שממשלה שיש לה תקציב של מיליארדי שקלים יהיו לה 14 מיליון שקלים לנושא הסמים. זו לא בושה? איך אפשר להילחם בדבר כזה? 300,000 בני-אדם באים במגע עם סמים מדי שנה, ו-14 מיליון שקלים בסך הכול בשנה מוקצבים כדי להילחם בנושא הזה. הרי זה לעג לרש.
       
       את הנתונים האלה קיבלתי ממשרדי הממשלה השונים, אלה לא נתונים שקיבלתי מהעיתונות הכתובה. העלייה בשימוש בסמים רק נמשכת, ובשנת 2004 היתה עלייה של כ-15% בשימוש בסמים בקרב בני-הנוער, לעומת 2003. 3,030 תיקים נפתחו ב-2004 לעומת שנת 2003 - במקביל, עלה בשיעור של למעלה מ-20% סך תיקי הנוער שנפתחו בגין אחזקת סמים בשנת 2003. וכך גם קיימת עלייה מתמדת ומדאיגה של הסחר בסמים בקרב בני-הנוער. 
       
       השבוע אנחנו פותחים עיתון וכתוב שם, שהפרקליטות רוצה להקל - - -
       
השר  לביטחון פנים גדעון עזרא:
       
       לא להקל. המלה "להקל" לא נכונה. 
       
יחיאל חזן (הליכוד):
       
       לא להקל. מה היא רוצה?
       
השר לביטחון פנים גדעון עזרא:
       
       היא רואה ביותר מחמישה כדורי "אקסטזי" - - -
       
יחיאל חזן (הליכוד):
       
       היא רואה ביותר מחמישה כדורי "אקסטזי" כדורים לשימוש עצמי.
       
השר לביטחון פנים גדעון עזרא:
       
       לא, לשימוש עצמי זה עד חמישה.
       
היו"ר אלי בן-מנחם:
       
       זה עד חמישה, ומעבר לזה, זה כאילו לסחר.
       
יחיאל חזן (הליכוד):
       
       עד חמישה זה לשימוש עצמי, מעבר לחמישה זה מסחר. אני רוצה לשאול אותך, אדוני היושב-ראש, אם מנתונים שקראתי חצי כדור הורג, חמישה כדורים לא הורגים? אני פשוט נדהם. 
       
       אני קורא קודם כול לחברי חברי הכנסת, מעבר לכך שיש לנו מאבק שלם פה בבניין כדי לשמור את המדינה הזאת, אני קורא לכם לסייע לרשות למלחמה בסמים, לא לתת אפשרות להעביר את התקציב הקרוב בלי שאנחנו באמת נדאג שהרשות למלחמה בסמים תוכל לתפקד כהלכה.
       
       אני רוצה להסביר לך, אדוני השר גדעון עזרא, למה אני מתכוון כשאני אומר להם לסייע, ומה המשמעות בתקציב של 14 מיליון. אני אתן לך דוגמה. אם יישאר התקציב של 14 מיליון של הרשות למלחמה בסמים. איך זה נקרא? היחידה - - -
       
היו"ר אלי בן-מנחם:
       
       הרשות למאבק בנגע הסמים.
       
יחיאל חזן (הליכוד):
       
       הרשות למאבק בנגע הסמים היא יחידת סמך במשרד ראש הממשלה. אם תקציבה יישאר 14 מיליון, אני אגיד לך מה המשמעות. המשמעות היא פשוטה, שאותם מתאמים בתוך הרשויות המקומיות, אותם אנשים שמתאמים כבר לא יהיו, כי 50% נותנת הרשות המקומית, 50% נותנת הרשות למלחמה בסמים, ואז יש מישהו בתוך הרשות שעושה תיאום בין כל הארגונים בתוך העיר. הם פשוט לא יהיו.
       
       אני קורא לממשלה להגדיל את התקציב. המצב קטסטרופלי. היום כאשר הולכים בחוף הים, אתה רואה בני-נוער פותחים שולחן, אין להם בעיה, גם כדורים, גם גראס, גם מריחואנה. אין להם בעיה. כאשר הילדים הטובים רואים אותם, זה נראה כאילו זה כבר בסדר, אז או שהאכיפה לא רצינית מספיק, כי רוב האכיפה הולכת לכיוון הביטחון, לכיוון המאבק בטרור, ואם לא כך פני הדברים, לפחות נפעל להציל את בני-הנוער, אותם תינוקות, אותם ילדים שמגיעים לבית-הספר. שם בבית-הספר צריך לחנך את הילדים שלא להשתמש בסמים.
       
       אמר לי פעם נרקומן: יחיאל, כשהייתי ילד קטן מערכת החינוך דאגה להסביר שאסור לקטוף פרחי בר. זאת היתה מין תקופה שכדי לשמר את פרחי הבר, במערכת החינוך הוציאו את הילדים לשדות. היו שיעורים שלמים שלימדו בהם לא לקטוף את פרחי הבר. הוא אמר: לכל הרוחות, לו היו מסבירים לי לא להשתמש בסמים כמו שהסבירו לי לא לקטוף פרחי בר, לא הייתי הופך להיות נרקומן.
       
       ולכן אני קורא לממשלה, מצד אחד, להגדיל את התקציב, ומצד שני, אני קורא לשרת החינוך, לא שמערכת החינוך תעשה הסברה, אני קורא לשרת החינוך להכניס לתוך מערכת החינוך לימודים שבהם יסבירו לתלמידים ולבני-הנוער למה אסור להשתמש בסמים. אם זה יקרה – דיינו. תודה רבה.
       
היו"ר אלי בן-מנחם:
       
       תודה לחבר הכנסת יחיאל חזן. ישיב בשם הממשלה השר לביטחון פנים, חבר הכנסת גדעון עזרא. בבקשה.
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, אני מוכרח לומר, חבר הכנסת חזן, שכשהגעתי לתפקידי כממלא-מקום השר לביטחון הפנים, הופתעתי לראות את עוצמת הפעילות שהמשטרה מקדישה למלחמה בסמים.
       
       אני מסכים בהחלט שבמלחמה שאנחנו מנהלים בנושא הסמים אנחנו רק מגרדים את אפס קצהו של הנושא. ודאי ידוע לכולם על המלחמה הניטשת בין השוטרים לבין המבריחים למיניהם בגבול מצרים. ודאי אתם שומעים חדשות לבקרים על סוכנים של המשטרה שחודרים לתוך מערכות הסמים וגורמים למעצרם של סוכנים כאלה ואחרים. ודאי שמעת על המלחמה העיקשת שבוצעה בעיר לוד ובהצלחה שהעבירה את הסמים בסופו של דבר ליפו. 

היו"ר אלי בן-מנחם:
       
       לא רק ביפו. אמרתי מראש שזה יעבור משם. לא רק יפו. גם שכונות אחרות בתל-אביב. צריך לסגור את זה גם שם. 
       
השר לביטחון פנים גדעון עזרא:
       
       אני מוכרח להגיד לך, שצריך להמשיך במבצעי מודיעין נגד הסוחרים הגדולים. זו מלחמה בין-לאומית. היתה פה, לאחרונה, ראש הרשות האמריקנית למלחמה בסמים, והיא סיפרה על גודל היחידה ומספר העובדים שעומדים לרשותה. אנחנו יכולים רק לשבת ולהתקנא בנושא הזה. 
       
       אבל אני מוכרח להגיד לך שמה שמטריד אותי, ואתה ציינת את זה בדברים שלך, זה הנושא של ציבורים חדשים שמצטרפים למשתמשים בסמים. הנושא שמעניין את עם ישראל וכל הורה בישראל הוא בני-הנוער. 
       
       היום אנחנו כבר נמצאים במצב שלא רק שיש בני-נוער צעירים שמעשנים, אלא יש שם בני-נוער שאף משמשים כסוחרי סמים. ולפי דעתי, ואני מנסה לטפל בזה במשרד לביטחון הפנים, צריך להטיל ענישה כבדה, כבדה מאוד, על כל מי שמוכר סמים לבני-נוער. הדבר הזה הוא בנפשנו. אם נצליח במלחמה הזאת, רבותי, ונקטין את מספר בני-הנוער שמתחילים להשתמש, כשהם עוד לא מבינים את המשמעות של השימוש, אנחנו יכולים להגיע לירידה בנושא הזה. 
       
       הדבר השני, ואני מוכרח להגיד את זה, ואני שמח שאני אומר את זה בטלוויזיה, אני לא יכול לתת לאנשים בדיוק את המתכון איפה רוכשים ומה רוכשים, אבל יש במדינת ישראל, ואני מציע להורים, לאנשים שאכפת להם, לקחת את הדבר הזה. יש  ספריי שמיוצר בארצות-הברית, שכאשר אתה מטפטף או על ידיו של אדם או על ציוד שהיה בשימוש אדם - שולחן, או מחשב, וכיוצא בזה, אתה מקבל תשובה חד-משמעית אם הידיים האלה נגעו בסמים. חד-משמעית לכל סוגי הסמים. סיפר לי אב אחד ששמע על הספריי הזה ולקח אותו למחשב של בנו, וגילה להפתעתו שבנו נוטל סמים. במקום הוא התחיל לטפל בעניין הזה והבן נגמל. ואם היינו יכולים לפרסם ולעשות שכל הורה ירכוש את הספריי הזה, אני חושב שהיינו יכולים להגיע להישגים בלתי רגילים. 
       
       אני מוכרח גם להגיד שצריך לבדוק את הדברים מבחינה חוקית. דיברתי עם מר מסינג, ראש הרשות למלחמה בסמים, והוא אמר לי, ואת זה אני בודק עכשיו - שיש בשימוש בספריי כזה משום פגיעה בצנעת הפרט. קרי, כאשר אתה, נניח, ביציאה מפאב, תבדוק את ידי היוצאים לפני שהם נכנסים לרכב - זה גם מרכיב בנושא המלחמה בתאונות הדרכים - או כאשר אתה תעשה את זה לברמן במקום כזה או אחר, כאילו זו עבירה. אז בטוח שאם אתה בודק על השולחן של הברמן, זו איננה עבירה, אבל אם אתה עושה את זה בשולחנות הכיתות בבתי-הספר, יכול להיות שזה מהווה עבירה. 
       
       על כל פנים, לפי דעתי, זה כלי טוב מאד לגילוי מוקדם של הנושא הזה, וזה דבר פשוט. בארצות-הברית זה קביל בבתי-משפט. זאת אומרת, שמי שידיו נגעו בסמים, הוא כאילו השתמש בסמים. אני מנסה עכשיו לקדם את הנושא הזה במשטרה, ואז זה שנתפס בדרך זו  לא יהיה רק בגדר חשוד בלקיחת סם, אלא ייחשב כמי שלקח סם, ותהיה תשובה חד-משמעית מי מהנוער בכיתה נגוע ומי לא נגוע. 
       
       היתה לנו ישיבה עם ועד ההורים הארצי, והשתתפו בישיבה גם קב"ט משרד החינוך ונציגי הרשויות, והמטרה היתה נושא השמירה בבתי-הספר. אם אתם זוכרים או לא - השמירה בבתי-הספר התחילה כצורך ביטחוני. אבל אם אתה בודק היום, בחלק מהמקומות השמירה חשובה כדי להרחיק מחצרות בתי-הספר מי שרוצה לסחור בסמים בחצרות בתי-הספר. 
       
       ההורים מוטרדים, ואנחנו מוטרדים, ומוטב לכולנו שנטפל בעניין הזה. אני לא בטוח שיהיו לנו כלים יעילים. אני צריך עובדים, אבל אני אומר לך, וחד-משמעית: ידי המשטרה מלאות עבודה בנושא הסמים, ותדע לך: השימוש בסמים הוא שמביא למעשי השוד הקטנים, הוא שמביא לגנבות הקטנות, הוא מביא לפריצות, ואם אנחנו את הנגע הזה נבער, אני חושב שנגיע לשיאים גדולים, וכל דיון בנושא איננו מיותר. 

	ולעצם העניין - אני לא יודע, יש הוועדה - - -

היו"ר אלי בן-מנחם:
       
       עדיין יש, ואני מקווה שהיא תמשיך. הוועדה למאבק בנגע הסמים בכנסת, אתה מתכוון. מה מציע - - - ? 
       
השר לביטחון פנים גדעון עזרא:
       
       אני מאוד מציע – לגבי הספריי הזה שאני מדבר עליו, שהוועדה תבחן את זה ותראה אם היא יכולה לקדם את העניין הזה. 
       
היו"ר אלי בן-מנחם:
       
       תודה לשר לביטחון הפנים גדעון עזרא. הצעה אחרת לחבר הכנסת נסים זאב, בבקשה. 
       
נסים זאב (ש"ס):
       
       אדוני היושב-ראש, בעצם השר לא נתן תשובה לגבי התקציב הדל, שהולך ומתמעט מיום ליום. כולם מסכימים פה שהגידול בסמים והצריכה והסחר, עם כל המאמץ המשטרתי, ועושים מאמץ ויש הצלחה -  עדיין זה מזערי באופן יחסי למצב הקטסטרופלי של סוחרים רבים ומשתמשים רבים - - -
       
היו"ר אלי בן-מנחם:
       
       זו טיפה בים. 
       
נסים זאב (ש"ס):
       
       כן, אבל עניין התקציב הוא גם מהותי, ועל זה דיבר בעצם חבר הכנסת. הוא אמר שזה לא בא לידי ביטוי בתקציב. 
       
       דבר נוסף - באים ואומרים שהוועדה הזאת בכלל מיותרת. אני חבר בוועדה הזאת, ואני יודע כמה מקדישים, שעות על גבי שעות, והנתונים שם הם מדהימים. אי-אפשר להכניס את זה לוועדת העבודה והרווחה, כי הנושא מאוד כבד, רציני מכדי לומר שזה רק עוד נושא בתוך ועדה. לכן, לפחות המחשבה לבטל את הוועדה הזאת בכלל לא צריכה לעלות על הדעת. 
       
היו"ר אלי בן-מנחם:
       
       תודה לחבר הכנסת נסים זאב. רבותי  חברי הכנסת,  אנחנו עוברים להצבעה. השר גדעון עזרא הציע להעביר את הנושא לוועדה למאבק בנגע הסמים. אדוני, יושב-ראש ועדת הכנסת, חבר הכנסת רוני בר-און, הוועדה עוד קיימת, נכון? 
       
השר לביטחון פנים גדעון עזרא:
       
       אני, אגב, לא פוסל גם דיון במליאה בנושא המסוים הזה. 
       
היו"ר אלי בן-מנחם:
       
       מה אתה מציע, חבר הכנסת חזן? דיון במליאה. בסדר, אנחנו נצביע. מי שמצביע בעד - זה בעד דיון במליאה. מי שמצביע נגד - זה להסיר את הנושא. 
       
       ההצבעה החלה. 
       
הצבעה מס'  27
       
בעד ההצעה לכלול את הנושא בסדר-היום - 7
נגד- אין
נמנעים - אין
ההצעה לכלול את הנושא בסדר-היום של הכנסת נתקבלה. 
       
היו"ר אלי בן-מנחם:
       
       רבותי חברי הכנסת. שבעה חברי כנסת בעד, נגד - אין, נמנעים - אין. על כן, ההצעה לסדר-היום בנושא:  שימוש בסמים בקרב בני-נוער, של חבר הכנסת יחיאל חזן, עברה לדיון במליאת הכנסת. 
       
       אנחנו עוברים לנושא הבא: הקדמת הבחירות בשל האי-יציבות של המערכת הפוליטית, של חבר הכנסת אליעזר כהן - אינו נוכח. 
       
       
       
הצעה לסדר-היום
אופן מעורבותה של נציבות שירות המדינה במינויים פוליטיים

היו"ר אלי בן-מנחם:
       
       אנחנו עוברים לנושא הבא: הצעה לסדר-היום מס' 4593 בנושא: אופן מעורבותה של נציבות שירות המדינה במינויים פוליטיים. יעלה את הנושא חבר הכנסת רוני בר- און. בבקשה. 
       
רוני בר-און (הליכוד):
       
       אדוני היושב-ראש, אדוני השר, חברי חברי הכנסת, ביום 6 בספטמבר 2004 שלחה נציבות שירות המדינה מכתב לעובדים בשירות המדינה, כ-4,000 עובדים. על המכתב אין חתימה שמית, לא בטוח שזה אפילו חוקי בשירות המדינה, אין מכתב שחתום על-ידי נציבות שירות המדינה; גם כנסת ישראל לא חותמת: כנסת ישראל, חותם חבר הכנסת אופיר פינס, חותם חבר הכנסת נסים זאב, חותם חבר הכנסת רוני בר-און, לא חותמים: כנסת ישראל. 
       
       כך או כך, המכתב אומר, כי בעקבות דוח מבקר המדינה בנושא המינויים הפוליטיים ומינויים בלתי תקינים במשרד לאיכות הסביבה, החליט נציב שירות המדינה לבצע בדיקה מקיפה ומיידית של כל המינויים במשרדי הממשלה למשרות שסמכות המינוי להם בידי המשרדים, לגבי עובדים שהתקבלו החל מיום 1 בינואר 2000. מדובר במשרות הבאות: א. משרות זוטרות הפטורות ממכרז; ב. עובדים שהתקבלו באמצעות חברת כוח-אדם; ג. עובדים שהתקבלו בדרך של מילוי מקום ועדיין לא עברו מכרז. 
       
       "הנך מתבקש אפוא" - כך כותבים לעובד – "למלא את השאלון המצורף בדייקנות ובאופן מלא ולהקפיד על אמיתות הדברים. למותר לציין, כי מילוי השאלון הינו חובה, ואנו מצפים לשיתוף פעולה פורה". 
       
       לכל מכתב כזה מצורפת הצהרה שהחתום מטה צריך למלא בשם, תעודת זהות, משובץ במשרד פלוני, בתפקיד, ביחידה, מצהיר כי התחיל לעבוד במשרד ביחידת הסמך וכו'. 
       
       הוא צריך להשיב על השאלות הבאות: האם הוא חבר בגוף בוחר? האם היית חבר בגוף בוחר במהלך השנתיים שקדמו לעבודה בשירות המדינה? האם הינך חבר הנהלה במפלגה של השר במשרדך או של שר משרי הממשלה שכיהנו בעת קבלתך לשירות המדינה? האם היית במהלך השנתיים שקדמו חבר וכו'? 
       
       ועכשיו מוגדר מה זה קרוב משפחה. כל קרוב משפחה ברשימה שאני עומד לקרוא מתוך ההצהרה הזאת, עובד שירות המדינה צריך לפנות אליו, לשאול אותו, תגיד, אתה חבר בהנהלה, אתה חבר בגוף בוחר, להסביר לו מה זה גוף בוחר, יש הגדרה, ארבע שורות. 
       
אופיר פינס-פז (העבודה-מימד):
       
       למה אתם מפחדים כל כך, מה קרה? מה, כל העובדים מהליכוד? 
       
רוני בר-און (הליכוד):
       
       אנחנו מפחדים? הלוואי שהיינו עושים 10% מהמינויים שהחברים שלך, שהמועמדים לראשות המפלגה שלך - בעצם במפלגה שלך כולם מועמדים לראשות המפלגה חוץ ממך. היחיד שראוי הוא היחיד שלא מועמד, אתה מבין איזה עולם? 
       
אופיר פינס-פז (העבודה-מימד):
       
       אני חייב את הסרט. 
       
היו"ר אלי בן-מנחם:
       
       חבר הכנסת בר-און, למה חוץ ממנו? 
       
רוני בר-און (הליכוד):
       
       גם אתה, נכון. צריך לומר, גם חבר הכנסת אלי בן-מנחם, שני היחידים שראויים הם לא מועמדים. זאת המפלגה שלך, 19 חברים, 17 מועמדים, השניים הראויים לא מועמדים. 
       
       תראו איזו חקירה הוא צריך לעשות, חבר הכנסת נסים זאב, תראה. בן-זוג, לרבות ידועה בציבור - שומו שמים. 
       
אופיר פינס-פז (העבודה-מימד):
       
       כתוב? 
       
רוני בר-און (הליכוד):
       
       כן. אמרנו, בן-זוג, הורה, זה שניים, בן, בת, אח, אחות, בסדר, אלה משפחה קרובה. גיס, גיסה, דוד, דודה, בן אח, בת אח, בן אחות, למה לא בת אחות? אפליית נשים. איפה הוועדה לקידום מעמד האשה?  בן דוד, בן דודה, בת אחות – כתוב. חותן, חותנת, חם, חמות, חתן, כלה, נכד, נכדה, לרבות קרבה חורגת עקב אימוץ. זאת אומרת, גם אם חס וחלילה וחס ההורים שלך התחתנו פעם שנייה כשהיית ילד, הכול כפול ומכופל.
       
       המכתב הזה הופץ ל-4,000 עובדים, אדוני היושב-ראש. אתמול התקיים דיון בנוכחות נציב שירות המדינה בוועדת החוקה, חוק ומשפט, ושם אמרה חברת כנסת, מאוד ממוצעת, שלה, מצד משפחת אבא שלה יש 50 בני דודים, ומצד משפחת אמא שלה יש לה עוד 50 בני דודים. זאת אומרת, לפי מספר ממוצע יש לה עשרה דודים פה, עשרה דודים שם, קרובי דודים, בני אחים,  בנות אחיות. בקיצור, אילו היא היתה עובדת שהיתה צריכה למלא את הטופס הזה, היא היתה צריכה לקיים חקירה אצל למעלה מ-200 איש. 
       
       איך תיראה השיחה? היא מצלצלת, אומרת: שלום, מדברת פלונית, את זוכרת אותי? ואללה לא זוכרת. אבל אני בת דודה שלך. אה, נכון. אני הבת של ההוא וההוא, ואמא ואבא שלנו, וסבא וסבתא שלנו אחים ואחיות, ואני בת דודה שלך. יופי, מה שלומך? לא התראינו מאה שנה. תשמעי -  היא אומרת - אני מגישה תה במשרד המשפטים, התקבלתי לעבודה לפני שנתיים. עכשיו אני צריכה לשאול אותך, אם את או אבא שלך או אמא שלך או דודה שלך  חברים באיזו מפלגה? ההיא ישר מתעלפת, סוגרת את הטלפון. עכשיו היא צריכה לעשות את זה 200 פעם. מה זה, איזה בולשביזם זה? איזה אח גדול זה? 
       
       תגידו, אתם מבינים מה אתם עושים, אדוני השר? אתם מבינים מה אתם עושים? החלטתם להפחיד את כל המדינה? זה גל הדף של 4,000 נחקרים כפול ממוצע של 100 איש לנחקר, 400,000 איש ידברו על זה בטלפון בחודש הקרוב. מי צריך את זה? 
       
נסים זאב (ש"ס):
       
       מי ישלם את השיחות? 
       
רוני בר-און (הליכוד):
       
       יעשו את כל השיחות האלה ממשרדי הממשלה, אתה יודע כמה זה יעלה? ואתה חושב שהפקידים האלה יעבדו בחודש הקרוב? יש להם לעשות 200 טלפונים, מתי יהיה להם זמן לעבוד? 
       
       מה אומרים לנו? אומרים לנו, שהיה דוח ביקורת המדינה - אמרתי ואני אומר עוד פעם, אסור להתווכח עם דוח ביקורת המדינה - ונכתבו שם דברים. גם אמרו לנציב שירות המדינה, שהנציבות לא בסדר, שמישהו לא שמר, שהשומר נרדם בשמירה. אז נציבות שירות המדינה נבהלה ועשתה מעשה. חצי מדינה צריכה להיות עכשיו בחקירה. 
       
       מה שנראה כמו זברה, מה שנוער כמו זברה ומה שהולך כמו זברה, זה זברה. גם אם אין חיה כזאת. מה שנראה כמו חקירה פוליטית, בולשביקית, זאת חקירה פוליטית בולשביקית. 
       
       האמת, שנציב שירות המדינה אמר אתמול בוועדת החוקה, חוק ומשפט, שהטופס הזה הוא טופס  לא טוב, שמישהו לא עשה לו הגהה אחרונה. אני מכיר אותו הרבה שנים, הוא יהודי ישר והגון, אני  מניח שיש לו אי-נעימות בשל הדבר. אבל למה שלא תמשכו את הטופס חזרה?  טעיתם? מודה ועוזב ירוחם. יותר כבוד יש למי שמודה בטעותו ומנסה לתקן אותה בטרם עת מאשר זה שנדבק לטעות שלו. הוא גם אומר ביושר, נציב שירות המדינה - וגם על זה מגיע לו כל הכבוד -  שהם לא מתכוונים לפטר את האדם הזה. 
       
       אני רוצה להזכיר לכם, הוא אמר את זה, לא אני אומר את זה, מדובר במשרות הזוטרות ביותר בשירות המדינה, הרובד הכי נמוך של המשרות. איך הוא אמר? חצאי מזכירות או חצאי מחסנאים. המלים שלו.  למה אתם מפחידים את האנשים האלה?  במה הם חטאו? 

       עכשיו תראו למה לא מתחבר לי שזה לא ממש צבוע פוליטית. למתי קבעו את מועד ההתחלה, מועד התחולה? שואלים את הפקידים: בתנאי שהתחלתם ב-1 בינואר 2000. טוב, אם היו אומרים: בתנאי שהתחלתם בספטמבר 2001, היו אומרים: אתם עושים את זה רק נגד הליכוד, כי אז אריק שרון עלה לשלטון. הלכו עוד שנה אחורה. אבל למה לא הלכתם כבר עוד חצי שנה אחורה, לזמן הספציפי שאהוד ברק עלה לשלטון, באמצע 1999? מתי עושים מינויים פוליטיים? מה שאתה לא עושה בשלושת החודשים הראשונים של השלטון שלך, חברי אלי בן-מנחם, אתה לא עושה אף פעם. נכון?

היו"ר אלי בן-מנחם:
       
	אפשר לעשות גם אחרי שלושה חודשים, אם לא מספיקים.

רוני בר-און (הליכוד):
       
       זו חקירה פוליטית, לא משנה איך יסוו אותה. זו חקירה שהתכלית האחת והיחידה שלה היא להפחיד, זה בסדר, להתריע. אני מסכים שאם יש מצב שאין מקיימים את החוק, על המערכות המופקדות על אכיפת החוק, בהן בוודאי מבקר המדינה, בהן בוודאי נציבות שירות המדינה, להפחיד ולהתריע ולגרום לאנשים לחשוב פעמיים אם הם הולכים בדרך הסלולה. אבל כך לא מתנהגת מדינה, בוודאי לא נציבות שירות המדינה.
       
       אני אומר לכם, אתם זרעתם בהלה, אתם תקצרו סופה. זה לא דבר שאפשר לעבור עליו לסדר-היום, אדוני השר. אני מציע לשר הממונה להורות לנציב שירות המדינה לקיים את החקירה בדרכיו שלו. אם מדובר ב-4,000 עובדים, אתה מראיין בשאלון כזה 40 עובדים ביום לחוקר בנציבות שירות המדינה, וזה עשר דקות בפני החוקר. 40 ביום, שש שעות עבודה של חוקר. שים על זה עשרה חוקרים לעשרה ימים וגמרת את החקירה. אל תיתן לאנשים לברוח, אל תיתן לאנשים להיבהל. ככה לא עובדים. תודה רבה, אדוני היושב-ראש.

היו"ר אלי בן-מנחם:

	תודה לחבר הכנסת רוני בר-און. אין שר משיב. חבר הכנסת פינס, רצית הצעה אחרת.

רוני בר-און (הליכוד):
       
       מה זה אין שר משיב?


שר התיירות גדעון עזרא:
       
       השר שטרית צריך לענות. 

היו"ר אלי בן-מנחם:

	אבל הוא לא כאן.

רוני בר-און (הליכוד):
       
       כתוב שר האוצר. 

היו"ר אלי בן-מנחם:

	מה אתה מציע, חבר הכנסת בר-און? דיון במליאה?

רוני בר-און (הליכוד):
       
       רציתי לשמוע, אולי השר יגיד להפסיק את זה. 

היו"ר אלי בן-מנחם:

	אתה יכול להגיד שהעלית את הדברים ולהסתפק בדברים שאמרת. אני אקבל מה שתחליט. בדרך כלל חבר הכנסת מציע דיון במליאה. 

שר התיירות גדעון עזרא:
       
       הנציבות שייכת למשרד ראש הממשלה. אני לא יכול לענות בשמה.

רוני בר-און (הליכוד):
       
       מה פתאום? נציבות שירות המדינה באחריות האוצר. 

היו"ר אלי בן-מנחם:

	שר האוצר הוא הממונה על נציבות שירות המדינה. 

אופיר פינס-פז (העבודה-מימד):
       
       אדוני היושב-ראש, למה אתה לא נותן לי הצעה אחרת?

היו"ר אלי בן-מנחם:

	אני אתן לך, סבלנות. 

רוני בר-און (הליכוד):
       
       כבר ענית על השאלון? אני יודע שכבר יש 200 שאלונים שיש שם בני דודים שמכירים אותך, שמכירים את פינס. מי לא מכיר אותך היום?  נשמע את ההצעה האחרת שלך.

היו"ר אלי בן-מנחם:

	חבר הכנסת אופיר פינס, בבקשה.

אופיר פינס-פז (העבודה-מימד):
       
       תודה, אדוני היושב-ראש. אני רוצה למחות בכל תוקף על ה"עליהום" שחברי הכנסת של סיעת הליכוד עושים היום על נציב שירות המדינה. הרי זה פשוט לא יכול להיות. בסך הכול מה הוא בא ודורש? הוא דורש להתמודד - - - 

רוני בר-און (הליכוד):
       
       אני רק החמאתי לו.

אופיר פינס-פז (העבודה-מימד):
       
       ככה מחמיאים? אוי ואבוי מה יהיה כשתמתח ביקורת. 

רוני בר-און (הליכוד):
       
       זה נשמע טוב.

אופיר פינס-פז (העבודה-מימד):
       
       זה לא רק אתה. חברתך חברת הכנסת גבריאלי, כבר הציעה הצעת חוק להדיח אותו. עשיתם אתמול סרט בוועדת החוקה.
       
       חברים יקרים, נגע המינויים הפוליטיים חייב להיפסק. נציב שירות המדינה מנסה לבצע את תפקידו. אגב, למה אתם לא "מטפסים" על היועץ המשפטי לממשלה? הרי גם הוא בחקיקה הזאת. כי הוא חילץ מישהו ממשהו, אז הוא בסדר, ומי שעושה את מלאכתו לא בסדר? תרפו מהעניין הזה, תנו לו לבצע את תפקידו על-פי החוק, ואני מקווה שהוא יצליח לפתור חלק מהבעיות בצורה הטובה ביותר. 
       
       זה שהשאלון הוא באמת מגוחך, אתם יודעים למה הוא מגוחך? כי הוא הכול תוצאה ותולדה של הפקת לקחים מול כל התרגילים שאתם עשיתם כל השנים במינוי מקורבים.

היו"ר אלי בן-מנחם:

	תודה לחבר הכנסת אופיר פינס-פז. חבר הכנסת רוני בר-און, מה אתה מציע?

רוני בר-און (הליכוד):
       
       אני לא יודע מה להגיד לך.

היו"ר אלי בן-מנחם:

	אז אני אגיד. אני אגיד שאמרת את דבריך מתוך הלב ואתה מסתפק במה שאמרת, ולא נערוך הצבעה.

רוני בר-און (הליכוד):
       
       בדרך כלל אני מסתפק במה שאני אומר.

היו"ר אלי בן-מנחם:

	לא נערוך הצבעה. 

	רבותי חברי הכנסת, תם סדר-היום. הישיבה הבאה תתקיים ביום שני, י' בחשוון התשס"ה, 25 באוקטובר 2005, בשעה 16:00. ישיבת הכנסת נעולה. 


הישיבה ננעלה בשעה 18:15.
     
עמוד 201 מתוך 201

