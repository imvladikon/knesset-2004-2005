    תוכן העניינים
שאילתות בעל-פה	7
212. פסילת רשיון נהיגה	7
עמרי שרון (הליכוד):	7
שר המשפטים יוסף לפיד:	8
עמרי שרון (הליכוד):	8
אורי יהודה אריאל (האיחוד הלאומי - ישראל ביתנו):	9
מאיר פרוש (יהדות התורה):	9
שר המשפטים יוסף לפיד:	9
214. הצבת טירוניות לשמירה על התנחלויות	10
אלי בן-מנחם (העבודה-מימד):	10
סגן שר הביטחון זאב בוים:	11
אלי בן-מנחם (העבודה-מימד):	11
סגן שר הביטחון זאב בוים:	11
אליעזר כהן (האיחוד הלאומי - ישראל ביתנו):	12
יולי-יואל אדלשטיין (הליכוד):	12
סגן שר הביטחון זאב בוים:	12
אלי בן-מנחם (העבודה-מימד):	13
סגן שר הביטחון זאב בוים:	14
הצעת חוק ביטוח בריאות ממלכתי (תיקון - תוספת קבועה לסל שירותי הבריאות -  טכנולוגיות רפואיות חדשות, תרופות, מכשור ושיטות טיפול), התשס"ד-2004	14
שאול יהלום (מפד"ל):	15
הצעת חוק ביטוח בריאות ממלכתי (תיקון - תקרת  תשלום משפחתית לחולים כרוניים), התשס"ד-2004	17
שר הבריאות דני נוה:	17
חיים אורון (יחד):	18
הצעת חוק הקאדים (תיקון), התשס"ד-2004	19
ואסל טאהא (בל"ד):	20
שר המשפטים יוסף לפיד:	22
ואסל טאהא (בל"ד):	23
הצעת חוק הגנת הפרטיות (תיקון - מניעת פניות  בלתי מוזמנות), התשס"ד-2004	28
רומן ברונפמן (יחד):	28
הצעת חוק בתי-דין רבניים (קיום פסקי-דין של גירושין)  (תיקון - הפקעת זכויות), התשס"ד-2004	30
אורית נוקד (העבודה-מימד):	30
שר המשפטים יוסף לפיד:	32
הצעת חוק מינהל מקרקעי ישראל (תיקון - דרכי ניהול), התשס"ה-2004	37
צבי הנדל (האיחוד הלאומי - ישראל ביתנו):	37
שר המשפטים יוסף לפיד:	40
זהבה גלאון (יחד):	41
צבי הנדל (האיחוד הלאומי - ישראל ביתנו):	48
הצעת חוק רשות השידור (תיקון - פטור מתשלום  אגרת טלוויזיה לנכים), התשס"ג-2003	50
הצעת חוק לתיקון פקודת מס הכנסה (זיכוי וניכוי בגין  הוצאות טיפול בילדים), התשס"ג-2003	52
אריה אלדד (האיחוד הלאומי - ישראל ביתנו):	52
הצעת חוק לתיקון פקודת מס הכנסה  (זיכוי וניכוי בגין הוצאות טיפול בילדים), התשס"ג-2003	54
אורית נוקד (העבודה-מימד):	54
הצעת חוק לתיקון פקודת מס הכנסה (זיכוי וניכוי בגין  הוצאות טיפול בילדים), התשס"ג-2003	55
זהבה גלאון (יחד):	55
הצעת חוק לתיקון פקודת מס הכנסה (זיכוי וניכוי תשלומים  עבור השגחה על ילד בשעות העבודה), התשס"ג-2003	56
עמיר פרץ (עם אחד):	56
שר האוצר בנימין נתניהו:	58
הצעת חוק להקלות במס ליחידת דיור שנייה  (תיקוני חקיקה), התשס"ד-2004	61
הצעת חוק שירות המדינה (מינויים)  (תיקון - ייצוג הולם לבני העדה האתיופית), התשס"ד-2004	63
הצעת חוק יסודות התקציב (תיקון - פטור מדמי  חכירה למסגדים וכנסיות), התשס"ד-2004	64
מוחמד ברכה (חד"ש-תע"ל):	64
שר התחבורה מאיר שטרית:	65
הצעת חוק המועצה להשכלה גבוהה (תיקון - שילוב סטודנטים  בהוראה במערכת החינוך), התשס"ד–2004	66
אהוד רצאבי (שינוי):	66
שרת החינוך, התרבות והספורט לימור לבנת:	67
הצעת חוק בית-התפוצות, התשס"ד-2004	67
ענבל גבריאלי (הליכוד):	68
שרת החינוך, התרבות והספורט לימור לבנת:	68
הצעת חוק לתיקון פקודת הסטטיסטיקה [נוסח חדש]  (עבירת קנס), התשס"ד-2004	69
אורית נוקד (העבודה-מימד):	70
שר התחבורה מאיר שטרית:	70
הצעת חוק התקשורת (בזק ושידורים) (תיקון - פרסומות מקומיות  בערוצים הקהילתיים והמקומיים), התשס"ד-2004	71
איתן כבל (העבודה-מימד):	72
הצעת חוק העונשין (תיקון מס' 83), התשס"ה-2004	75
מיכאל איתן (יו"ר ועדת החוקה, חוק ומשפט):	75
אריה אלדד (האיחוד הלאומי - ישראל ביתנו):	77
הצעת חוק הביטוח הלאומי (תיקון מס' 78) (אי-תשלום גמלאות  בשל פשע שבוצע מתוך מניע לאומני), התשס"ה-2004	78
שאילתות בעל-פה	79
שר הפנים אברהם פורז:	80
215. קליטת יהדות אתיופיה	80
אורי יהודה אריאל (האיחוד הלאומי - ישראל ביתנו):	80
שר הפנים אברהם פורז:	80
אורי יהודה אריאל (האיחוד הלאומי - ישראל ביתנו):	83
מיכאל מלכיאור (העבודה-מימד):	86
עבד-אלמאלכ דהאמשה (רע"ם):	87
שאול יהלום (מפד"ל):	88
שר הפנים אברהם פורז:	89
שר הפנים אברהם פורז:	89
211. היישובים שאליהם יעברו מפוני תוכנית ההתנתקות	96
שאול יהלום (מפד"ל):	96
שר התחבורה מאיר שטרית:	97
שאול יהלום (מפד"ל):	97
מאיר פרוש (יהדות התורה):	98
מאיר פרוש (יהדות התורה):	98
עבד-אלמאלכ דהאמשה (רע"ם):	99
שר התחבורה מאיר שטרית:	99
הצעה לסדר-היום	102
שבוע המודעות למחלת הפסוריאזיס	102
לאה נס (הליכוד):	103
שר הבריאות דני נוה:	105
הצעות לסדר-היום	110
הפרסום על חומרים מסרטנים שנפלטים  מבתי-החולים "רמב"ם", "הלל יפה" ו"בני ציון"	110
מוחמד ברכה (חד"ש-תע"ל):	110
עמרם מצנע (העבודה-מימד):	111
ניסן סלומינסקי (מפד"ל):	113
מל פולישוק-בלוך (שינוי):	114
לאה נס (הליכוד):	115
שר הבריאות דני נוה:	116
איוב קרא (הליכוד):	118
הצעה לסדר-היום	120
אישורה של תוכנית פארק איילון על-ידי המועצה הארצית לתכנון ובנייה	120
גדעון סער (הליכוד):	120
השר לאיכות הסביבה אילן שלגי:	123
אלי בן-מנחם (העבודה-מימד):	124
הצעה לסדר-היום	125
ההדלפות לתקשורת סביב פרשת המ"פ	125
איוב קרא (הליכוד):	125
סגן שר הביטחון זאב בוים:	128
מגלי והבה (הליכוד):	130
טלב אלסאנע (רע"ם):	131
הצעות לסדר-היום	132
הכרזת נשיא סוריה על נכונותו למשא-ומתן עם ישראל	132
אחמד טיבי (חד"ש-תע"ל):	132
אחמד טיבי (חד"ש-תע"ל):	134
אחמד טיבי (חד"ש-תע"ל):	141
ג'מאל זחאלקה (בל"ד):	148
חיים רמון (העבודה-מימד):	151
מגלי והבה (הליכוד):	153
זהבה גלאון (יחד):	155
עבד-אלמאלכ דהאמשה (רע"ם):	156
משה גפני (יהדות התורה):	158
אילן ליבוביץ (שינוי):	161
שר החוץ סילבן שלום:	164
אופיר פינס-פז (העבודה-מימד):	175
עסאם מח'ול (חד"ש-תע"ל):	176
עזמי בשארה (בל"ד):	176
חמי דורון (שינוי):	177
מסמכים שהונחו על שולחן הכנסת	179
סגן מזכיר הכנסת דוד לב:	179
הצעות לסדר-היום	180
פענוח רצח השופט עדי אזר	180
גילה פינקלשטיין (מפד"ל):	180
עסאם מח'ול (חד"ש-תע"ל):	182
חיים אורון (יחד):	183
אופיר פינס-פז (העבודה-מימד):	185
יצחק כהן (ש"ס):	187
יצחק כהן (ש"ס):	187
רוני בר-און (הליכוד):	191
ואסל טאהא (בל"ד):	192
סגן השר לביטחון פנים יעקב אדרי:	192
מאיר פרוש (יהדות התורה):	193
יורי שטרן (האיחוד הלאומי - ישראל ביתנו):	194
סגן השר לביטחון פנים יעקב אדרי:	196
צבי הנדל (האיחוד הלאומי - ישראל ביתנו):	199
עבד-אלמאלכ דהאמשה (רע"ם):	199
הצעות לסדר-היום	200
הצעת נשיא האוניברסיטה העברית להפסיק  את סבסוד שכר הלימוד של הסטודנטים	200
יוסי שריד (יחד):	201
צבי הנדל (האיחוד הלאומי - ישראל ביתנו):	205
עזמי בשארה (בל"ד):	207
שאול יהלום (מפד"ל):	208
אהוד יתום (הליכוד):	210
אורית נוקד (העבודה-מימד):	211
הצעת חוק התקציב לשנת הכספים 2005, התשס"ה-2004;	213
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004	213
אברהם רביץ (יהדות התורה):	214
רן כהן (יחד):	215
צבי הנדל (האיחוד הלאומי - ישראל ביתנו):	218
אליהו ישי (ש"ס):	220
שר המשפטים יוסף לפיד:	222
ישראל אייכלר (יהדות התורה):	227
עמיר פרץ (עם אחד):	229
עמיר פרץ (עם אחד):	230
חיים רמון (העבודה-מימד):	232
גדעון סער (הליכוד):	236
רשף חן (שינוי):	245
הודעת יושב-ראש הכנסת	246
הצעת חוק התקציב לשנת הכספים 2005, התשס"ה-‏2004;	246
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004	246
מזכיר הכנסת אריה האן:	247
מסמכים שהונחו על שולחן הכנסת	253
מזכיר הכנסת אריה האן:	253
    
       

       חוברת ח'
       ישיבה ק"צ
       
       
       
הישיבה המאה-ותשעים של הכנסת השש-עשרה
יום רביעי ,י"ח בכסליו התשס"ה (1 בדצמבר 2004)
ירושלים, הכנסת, שעה 11:01

שאילתות בעל-פה


היו"ר ראובן ריבלין:
       
       כבוד השר, גבירותי ורבותי חברי הכנסת, היום יום רביעי, י"ח בחודש כסליו התשס"ה, 1 בדצמבר 2004, למניינם. אני מתכבד לפתוח את ישיבת הכנסת.
       
       אנחנו פותחים בשאילתות בעל-פה. שר הפנים פה, ושר המשפטים - אנחנו שמחים לראות אותו אתנו כאן היום. שר המשפטים ישיב על שאילתא בעל-פה מס' 212, מאת חבר הכנסת עמרי שרון. אדוני קודם יקרא את השאילתא כפי שהיא, השר יענה, ואז תוכל להרחיב, ועוד אחרים.
       
212. פסילת רשיון נהיגה

עמרי שרון (הליכוד):
       
       תודה, אדוני היושב-ראש. 
       
       על-פי חוק פקודת הסמים המסוכנים, רשאי בית-המשפט לפסול את רשיון הנהיגה לאדם שהורשע בעבירת סמים. הפרקליטות ממעטת לדרוש זאת. 
       
       רצוני לשאול: 
       
       מדוע אין פרקליטות המדינה ממצה את האפשרות הניתנת לה בחוק ואינה דורשת לפסול את רשיונות הנהיגה לנהגים שנתפסו נוהגים תחת השפעת סמים?

היו"ר ראובן ריבלין:
       
       תודה רבה. כבוד השר ישיב ולאחר מכן יכול חבר הכנסת שרון להרחיב, וכן אחרים שביקשו.

שר המשפטים יוסף לפיד:
       
       אדוני היושב-ראש, סעיף 37א לפקודת הסמים המסוכנים [נוסח חדש], התשל"ג-1973, מקנה לבית-המשפט את הסמכות לשלול את רשיון הנהיגה של אדם שהורשע בעבירה לפי הפקודה, או אדם שלגביו קבע בית-משפט כי עבר עבירה כאמור ולא הרשיעו. 
       
       המדיניות הנהוגה כיום בפרקליטות ובתביעות המשטרתיות, אשר מטפלות בתיקים רבים של עבירות החזקת סם לשימוש עצמי, היא לבקש את פסילת רשיון הנהיגה כאשר מדובר במשתמשים רצידיביסטים, או כאשר מדובר בנהגים מקצועיים, כמו נהגי משאיות ונהגי תחבורה ציבורית. 
       
       פרקליט המדינה - שמדיניות זו הובאה לידיעתו - ביקש לתת דעתו אם לא ראוי לשנות את המדיניות, כך שגם מי שנתפס נוהג תחת השפעת סם ייעשה לפסילת רשיונו, וזאת אף אם נתפס בפעם הראשונה. אם פרקליט המדינה - אחרי שיקול דעת - ימליץ על הפעלת הצעדים שחבר הכנסת עמרי שרון מציע, ואני עדיין אהיה שר המשפטים, אני ודאי אאשר את הצעדים האלה.

היו"ר ראובן ריבלין:
       
       בבקשה, חבר הכנסת עמרי שרון, שאלה נוספת, ואחריו - חברי הכנסת אורי אריאל ומאיר פרוש. השר יענה על שלוש השאלות, אם הן יישאלו כולן לעניין. כבוד השר ימשיך לעמוד פה. יש להם זכות לשאול אותך שאלה נוספת, ועוד שניים אחרים. 

שר המשפטים יוסף לפיד:
       
       בנושא זה.

היו"ר ראובן ריבלין:
       
       בנושא זה, כן. 

עמרי שרון (הליכוד):
       
       אדוני השר, היתרון הגדול בהפעלת הסעיף הזה, או השימוש בסעיף הזה, הוא כלפי אנשים צעירים שהם אומנם משתמשים - לא סוחרים – אך בזה אתה מפחיד אותם, מרתיע אותם, ומוסיף על סל היכולת שלנו למנוע את התופעה. בגלל התפשטות התופעה בקרב אנשים צעירים, חשוב מאוד כן לנסות להפעיל את זה גם על המשתמש הבודד, ולכן אני מציע זאת. 

היו"ר ראובן ריבלין:
       
       בבקשה, חבר הכנסת אריאל. אדוני ישיב על הכול יחד. 

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, אדוני השר, נניח שמישהו - בקשר למה שהעלה חבר כנסת שרון - מגיע עם איזו סוגיה בעניין לבג"ץ, ומתנהל שם דיון. האם לא ראוי שבג"ץ - כמו שאר בתי-המשפט - ינהל סטנוגרמה כדי שהצדדים יוכלו לראות מה נאמר על-ידי כל אחד ואחד מהמתדיינים, לרבות השופטים עצמם?

היו"ר ראובן ריבלין:
       
       תודה לחבר הכנסת אריאל. חבר הכנסת פרוש, בבקשה.

מאיר פרוש (יהדות התורה):
       
       אדוני היושב-ראש, שר המשפטים, אני מבקש אם אתה יכול להודיע לנו אם זה יום הרביעי האחרון שלך כשר המשפטים בקדנציה הזאת.

היו"ר ראובן ריבלין:
       
       זאת שאלה מאוד מעניינת, אבל אני לא יודע איך היא נובעת מנושא הסמים.

מאיר פרוש (יהדות התורה):
       
       חיפשתי מי שישאל, אני שואל. 

היו"ר ראובן ריבלין:
       
       בבקשה. אתה רוצה לשאול. אבל בדרך כלל, יכול להיות שהיה מישהו שרצה לשאול על נושא הסמים, חבר הכנסת פרוש - - -

מאיר פרוש (יהדות התורה):
       
       - - -

היו"ר ראובן ריבלין:
       
       הואיל ואף אחד לא הצביע חוץ ממך, אז אין בכלל בעיה. כבוד השר ישיב כמובן רק על אותן שאלות שהן ממין העניין. 

שר המשפטים יוסף לפיד:
       
       אדוני היושב-ראש - - -

היו"ר ראובן ריבלין:
       
       הוא יכול גם לענות שלא ממין העניין אם זה רצונו. 

שר המשפטים יוסף לפיד:
       
       אדוני היושב-ראש, שתי השאלות שהוצגו בעקבות השאילתא אינן לגופו של עניין - נהיגה כשיש ברשות הנהג סם, ועל כן אני אחסוך מהכנסת את תשובתי. 



היו"ר ראובן ריבלין:
       
       תודה רבה, כי באמת חבר הכנסת שרון רק הביע עמדה ושאל, האומנם, ואתה מסכים לה כפי שאני - - -

מאיר פרוש (יהדות התורה):
       
       השר השאיר אותנו במתח. 

היו"ר ראובן ריבלין:
       
       חבר הכנסת פרוש, הרי היום יפנה והערב יבוא והשמש תרד ואנחנו נצביע, ואחרי זה נראה. למה צריך לנחש דברים בטרם עת. 
       
       כבוד סגן שר הביטחון, שהוא בשבילנו כולו שר, יקום ויבוא ויעלה ויעמוד וישמע את שאלתו של חבר הכנסת אלי בן-מנחם, שאילתא בעל-פה מס' 214 בעניין: הצבת טירוניות לשמירה על התנחלויות. אני מוכרח לומר, שרבים מתושבי הארץ שאלו את השאלה הזאת ביום שהדבר פורסם, ואלי בן-מנחם בצדק ביקש.

אליעזר כהן (האיחוד הלאומי - ישראל ביתנו):
       
       שאלה נוספת. 

214. הצבת טירוניות לשמירה על התנחלויות

אלי בן-מנחם (העבודה-מימד):
       
       אדוני היושב-ראש, אדוני סגן שר הביטחון, השבוע פורסם כי צה"ל הציב לראשונה טירוניות לאבטחת יישובים בגוש-קטיף. 
       
       רצוני לשאול: 
       
1. האם הידיעה נכונה? 

 2. אם כן - האם משרדך תומך בהצבת הטירוניות בעזה?

היו"ר ראובן ריבלין:
       
       תודה רבה. בבקשה.


סגן שר הביטחון זאב בוים:
       
       אדוני היושב-ראש, חבר הכנסת אלי בן-מנחם, הכשרת היחידה הקרויה "קרקל" החלה לפני כשנתיים, ומאז היא מבצעת משימות של הגנת יישובים באיו"ש ובאזח"ע. פעילות זו מתבצעת כאשר מגיעים הטירונים לשלב הכשירות הנדרשת בהתאם להנחיות הגורם המקצועי. 
       
       טירוניות ביחידות לוחמות מבצעות משימות תגבור בדומה לטירונים באותה הכשרה זה כמה שנים. אכן שולבו לוחמות ה"קרקל" באבטחת היישובים בגוש-קטיף, בהתאם להכשרתן הצבאית. החיילות, כמו כל לוחם אחר באותו שלב של הכשרה, מסוגלות לעמוד מול האיומים בביצוע משימת אבטחת היישובים.

היו"ר ראובן ריבלין:
       
       בבקשה, שאלה נוספת, חבר הכנסת אלי בן-מנחם, ואחריו - חברי הכנסת אליעזר כהן ויולי אדלשטיין. 

אלי בן-מנחם (העבודה-מימד):
       
       אדוני סגן שר הביטחון, בהתאם לכתוב בעיתון, אני לא בטוח שכל החיילות האלה שנמצאות שם - הטירוניות – אכן "מסכימות" להיות שם. האם אתם מאפשרים לחיילות להחליט אם הן רוצות להיות בהתנחלות ברצועת-עזה, או במקום אחר, אפילו שהן קרביות? כי בהרבה מאוד יישובים, רק חיילות טירוניות הן המאבטחות של אותם מתנחלים. 

סגן שר הביטחון זאב בוים:
       
       אם כן, השירות ביחידה הזאת הוא בהתנדבות. הבנות לא מחויבות לבוא ולשרת ביחידת ה"קרקל", אבל פעם אחת - - -

בנימין אלון (האיחוד הלאומי - ישראל ביתנו):
       
       - - -

היו"ר ראובן ריבלין:
       
       סליחה, סליחה. אני ממש מתנצל כי הוטרדתי בעניין אחר. כבוד השר ישיב על כל שלוש השאלות יחד. חבר הכנסת אליעזר כהן – בבקשה, אדוני, שאלה נוספת. 

אליעזר כהן (האיחוד הלאומי - ישראל ביתנו):

       
       אדוני סגן השר, כסגן שר הביטחון אתה בוודאי יודע את העיקרון של סון-צו - אבי תורת המלחמה – שההתמודדות הטובה ביותר מול כלי נשק מסוים היא באמצעות שימוש באותו כלי נשק עצמו. כשיורים ארטילריה - הארטילריה הנגדית היא הכי טובה. מדוע ירי הפצמ"רים נמשך לעבר יישובינו, כשהם לא מקבלים תשובה ארטילרית מצה"ל?

היו"ר ראובן ריבלין:
       
       תודה רבה. חבר הכנסת יולי אדלשטיין - בבקשה, אדוני. 
     
יולי-יואל אדלשטיין (הליכוד):
       
       תודה, אדוני היושב-ראש. אדוני סגן השר, ודאי שיישובי גוש-קטיף ויישובי חבל-עזה בכלל ראויים להגנה, אני מניח, קצת יותר רצינית מאשר על-ידי טירוניות, ולכן, גם בעקבות כניסתו של מפקד חדש אתמול, כפי שנתבשרנו, האם יש בידיך ידיעה כלשהי לגבי הגנה מסיבית במיוחד מירי פצמ"רים? אנחנו מבינים שנחתו יותר מ-5,000 כאלה ביישובים, והם ממשיכים לנחות. מה בכוונתכם לעשות בנדון? תודה רבה. 
       
היו"ר ראובן ריבלין:
       
       תודה רבה לחבר הכנסת יולי אדלשטיין, לחבר הכנסת אליעזר כהן ולחבר הכנסת אלי בן-מנחם. כבוד סגן השר, נא להשיב. 
       
סגן שר הביטחון זאב בוים:
       
       חבר הכנסת אלי בן-מנחם, ההשתייכות ליחידת "קרקל" היא על בסיס התנדבותי. הבנות מבקשות, מתנדבות, יש סדרת בדיקות לגבי יכולתן, כושרן וכדומה, ובהתאם לזה הן נמצאות במסגרת הזאת, כאשר הן נדרשות לעמוד בכל הסטנדרטים. זו יחידה משותפת, כידוע לך, עם הבנים, ומבחינה זו בסיום ההכשרה ועל-פי אמות המידה, הפרמטרים והקריטריונים שנקבעו לרמה שאליהם צריכים להגיע, אין הבדל ביכולת המבצעית של הבנות והבנים. לאחר מכן הם מוצבים בהגנות יישובים בכלל, וכאמור גם בעזה, ומבחינה זו לא נופלת פעילותן המבצעית מהפעילות של הבנים. 
       
       אשר לירי הפצמ"רים, חבר הכנסת כהן, ככלל וכעיקרון בסוג הזה של הלחימה נגד הטרור, אנחנו נמנעים מפעילות מבצעית שיש בה משמעות של הרס סביבתי נזקי מכוון מלכתחילה או ידוע מראש. אני אומנם שומע שמדינות דמוקרטיות, בנהלן מלחמה, לא תמיד עושות אבחנות כאלה, ולמיטב ידיעתנו בקרב בעירק על פלוג'ה, רק לאחרונה, באמת היה ריכוך ארטילרי על שטח עירוני צפוף אוכלוסייה. זאת לא דרכנו, ועם זאת בהחלט חובה עלינו, על צה"ל, למנוע ירי כזה ולעשות את כל הפעולות הנדרשות. 
       
       יש קושי אובייקטיבי אמיתי, מבצעי, לטפל בסוגיית הפצמ"רים, זה יותר קשה מאשר ה"קסאמים", אבל אני מקווה שגם לכך נמצא פתרון. רמת ירי הפצמ"רים לכיוון גוש-קטיף ירדה אומנם במידה מסוימת לאחרונה, אבל עדיין היא בעיה אמיתית. אני יכול לומר פה שהנושא הועלה על-ידי בהערכת המצב האחרונה עם פנייה אל הצבא לבחון ולעשות את כל המאמץ כדי שירי פצמ"רים כזה ייפסק, ואני מקווה שיינקטו הפעולות המבצעיות הנדרשות לכך. 
       
היו"ר ראובן ריבלין:
       
       אני מאוד מודה. כבוד סגן השר, חבר הכנסת בן-מנחם טוען שלא ענית על חלק משאלתו. 
       
סגן שר הביטחון זאב בוים:
       
       הכיצד?
       
אלי בן-מנחם (העבודה-מימד):
       
       אדוני סגן השר, אמרת שהיחידה היא יחידה מעורבת, אבל לצערי בחלק מהיישובים, אולי בגלל שמירת שבת או שהם חרדים, שמים רק חיילות. אמרתי לך שיש רק חיילות. אני יודע שיחידת "קרקל" היא יחידה מעורבת של חיילים וחיילות. 
       
היו"ר ראובן ריבלין:
       
       בנות אינן שומרות שבת?
       
אלי בן-מנחם (העבודה-מימד):
       
       לא, לא. כיוון שהיישוב חרדי, לא מביאים חיילים וחיילות ביחד לאותו יישוב. אתה מבין את הכוונה?
       
סגן שר הביטחון זאב בוים:
       
       אני לא מכיר את זה. לפי תשובתי הקודמת אני אחזור. גם אם כך הדבר, מתוך השיקול הדתי שאתה מציין, עדיין אני אומר שהיכולות המבצעיות של בוגרות הטירונות של "קרקל" אינן נופלות מהיכולות של החיילים.
       
היו"ר ראובן ריבלין:
       
       אני מאוד מודה לסגן השר, שבשבילנו כולו שר, חבר הכנסת בוים. סגן השר נמצא פה מטעם הממשלה, אבל להווי ידוע לכם ששר שיישאל שאילתא בעל-פה ולא ישיב עליה, גם אם הוא נמצא בחו"ל, וגם לא ישיב עליה שבוע לאחר מכן כי הוא יימצא בחו"ל, העניין לא מקובל ולא מתקבל על דעתה של הכנסת. במשרד שבו השר נאלץ לנסוע מפעם לפעם לחו"ל, תקבע הממשלה סגן שר. היה סגן שר במשרד התעשייה והמסחר, והיום אין, ולכן לא נענות שאילתות בעל-פה שהן דחופות ביותר. אם לא ייענו שאילתות, מובן שגם הכנסת לא תדון בבקשות שהממשלה מבקשת, באופן אוטומטי. כך הוא הדבר לגבי השאילתא השלישית. 
       
       לגבי השאילתא הרביעית, הרי שר האוצר ביקש לצרף זאת להצעות לסדר-היום ולחוקים שהוא עתיד להשיב עליהם, ואז נאפשר לחבר הכנסת אריאל עוד היום להשמיע את השאילתא בעל-פה שלו, גם לקבל תשובה מלאה וגם לשאול שאלה נוספת. לא שכחנו וחשבנו שהשאילתא בקשר לעדה האתיופית היא חשובה ביותר. אין זו שאילתא שיש בה מקצת מחשבה פוליטית, אלא המחשבה היא כל-כולה בנושא מדינת ישראל וזה כל הרעיון שמאחוריה. אני מברך את חבר הכנסת אריאל על שהפנה את תשומת לבנו לשאלה חשובה זו. 

       
הצעת חוק ביטוח בריאות ממלכתי (תיקון - תוספת קבועה לסל שירותי הבריאות - 
טכנולוגיות רפואיות חדשות, תרופות, מכשור ושיטות טיפול), התשס"ד-2004
 [הצעת חוק פ/2611; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, אנחנו עוברים לחקיקה, ואני מזמין את ראשון המחוקקים, חבר הכנסת שאול יהלום, יושב-ראש ועדת העבודה והרווחה, המבקש להעלות הצעת חוק אשר התקבלה בשבוע הקודם, והיא הצעת חוק הדומה להצעתו של חבר הכנסת סנה, אשר נתקבלה על-ידי הכנסת. הממשלה מעדיפה שלא להשיב, כי היא קבעה שהיא מתנגדת, ונדמה לי ששר הבריאות לא משיב עליה משום שדעתו נוחה עם הצעת החוק, אבל כמובן הוא לא יכול להביע דעה שאינה עולה בקנה אחד עם החלטת ועדת השרים. 
       
       השר הנמצא כאן או סגן השר, אם הם רוצים להשיב, אנחנו נשמח. על כל פנים, בתום הרצאת דבריך, אם לא תהיה תשובת הממשלה ולא יהיה חבר הכנסת שיבקש להתנגד, אנחנו נצביע מייד. 
       
שאול יהלום (מפד"ל):
       
       אדוני היושב-ראש, אני מתכבד להביא לכנסת הצעת חוק ביטוח בריאות ממלכתי (תיקון – תוספת קבועה לסל שירותי הבריאות – טכנולוגיות רפואיות חדשות, תרופות, מכשור ושיטות טיפול), התשס"ד-2004. הדברים ברורים. אנחנו נמצאים במחסור חמור בסל התרופות, אדוני היושב-ראש. 52 חברי כנסת חתומים על החוק, והחוק מדבר על 2% תוספת קבועה, ומובן שאפשר להתפשר על 1.5%, אבל האחוז חייב להיות קבוע. לא יכול להיות שתהיה התמקחות יומיומית. אני מאוד מבקש להביא מייד את הצעת החוק להצבעה. תודה רבה, אדוני היושב-ראש. 
       
היו"ר ראובן ריבלין:
       
       אני מאוד מודה. 
       
אופיר פינס-פז (העבודה-מימד):
       
       סיימנו את השאילתות?
       
היו"ר ראובן ריבלין:
       
       כן, סיימנו את השאילתות גם כיוון שחברי הכנסת היו קצרים בשאלותיהם, אם כי חבר הכנסת בן-מנחם פירט בנושא חשוב ביותר. השר החליט שהוא לא צריך להגיע כי הוא בחו"ל, אבל גם בשבוע הבא הוא יהיה בחו"ל בנושא אחר, והערנו הערה. השאילתא הרביעית תיענה מאוחר יותר, או על-ידי שר האוצר או על-ידי שרת הקליטה. 
       
       רבותי חברי הכנסת, אני מבין שאין אנשים שמבקשים להתנגד, ולכן אנחנו עוברים להצבעה על הצעת החוק של חבר הכנסת שאול יהלום. 
       
       רבותי חברי הכנסת, אנחנו מצביעים על הצעת חוק ביטוח בריאות ממלכתי (תיקון – תוספת קבועה לסל שירותי הבריאות – טכנולוגיות רפואיות חדשות, תרופות, מכשור ושיטות טיפול), התשס"ד-2004, שמספרה פ/2611, מאת חבר הכנסת שאול יהלום. נא להצביע. 
       
הצבעה מס' 1
       
בעד ההצעה להעביר את הצעת החוק לדיון מוקדם בוועדה – 27
נגד – אין
נמנעים – אין
ההצעה להעביר את הצעת חוק ביטוח בריאות ממלכתי (תיקון – תוספת קבועה 
לסל שירותי הבריאות – טכנולוגיות רפואיות חדשות, תרופות, מכשור ושיטות טיפול), 
התשס"ד-2004, לדיון מוקדם בוועדת העבודה, הרווחה והבריאות נתקבלה. 
       
היו"ר ראובן ריבלין:
       
       27 בעד, אין מתנגדים ואין נמנעים. אני קובע שהצעת החוק של חבר הכנסת שאול יהלום עברה בקריאה טרומית, והיא תועבר לוועדת העבודה והרווחה על מנת להכינה לקריאה שנייה ושלישית. 
       
זבולון אורלב (מפד"ל):
       
       אפשר כבר לעשות גם קריאה ראשונה?
       
היו"ר ראובן ריבלין:
       
       חבר הכנסת זבולון אורלב, בתור אחד ממצטייני הכנסת, אדוני שכח כמה דברים מרגע שהוא עזב את הממשלה. 
       
       כבוד שר הבריאות, הבעתי את דעתי שלי על עמדת שר הבריאות לנושא החוק של שאול יהלום. אדוני יקרא, אני בטוח שלא נכשלתי בלשוני. אני בטוח שאדוני, כחבר ממשלה, לא יכול להסכים לה – כי הממשלה החליטה להתנגד. כשר הבריאות בוודאי היה שמח שחוקים כאלה יעברו. אבל, כאמור, הוא אסור על-פי החברות בממשלה. 
       
       חברת הכנסת מלי פולישוק מבקשת לומר שהיא תומכת בחוק של חבר הכנסת יהלום ומבקשת לצרף את קולה. הצלצול נשמע למרחוק. 
       
מל פולישוק-בלוך (שינוי):
       
       עכשיו היה צלצול והצבעתי. 
       
היו"ר ראובן ריבלין:
       
       זה היה הצלצול השישי. אני קובע שחברת הכנסת מלי פולישוק-בלוך יכולה להכריז מה שהיא רוצה ולהביע את העמדה המוסרית שלה ואת תמיכתה החשובה בחוק, אבל אני לא מצרף את קולה. היא תוכל להצביע גם בקריאה ראשונה וגם בקריאה שנייה ושלישית, ולהגיע בזמן. 


הצעת חוק ביטוח בריאות ממלכתי (תיקון - תקרת 
תשלום משפחתית לחולים כרוניים), התשס"ד-2004
 ["דברי הכנסת", חוברת ה', עמ' .]
(הצעת חבר הכנסת חיים אורון)
       
היו"ר ראובן ריבלין:
       
       מספר ההצעה - פ/2656. רבותי חברי הכנסת, כעת רק הצבעה. כבוד השר רוצה להעיר על הסיכום בינו לבין חבר הכנסת אורון. השר יכול לעלות בכל רגע, כל עוד הדיון לא מיצה את עצמו. 

שר הבריאות דני נוה:
       
       אדוני היושב-ראש, רק אזכיר לחברי הכנסת במה מדובר: הצעת החוק באה לקבוע, שבמקרה שיש יותר מחולה כרוני אחד במשפחה, הגובה המרבי של התשלום שישולם על-ידי אותה משפחה יהיה זהה לגובה התשלום שמשולם היום על-ידי אדם בודד. 
       
       יש היום אנשים שמוגדרים חולים כרוניים, ויש תקרת סכום מרבית שמותר לקופת-החולים לגבות מהחולה הכרוני. הבעיה נוצרת כשיש יותר מחולה כרוני אחד במשפחה וגובים על כל חולה כרוני את הסכום המרבי, ואז המשמעות הכספית למשפחה היא כבדה. חבר הכנסת אורון הציע לקבוע תקרה משפחתית ולא תקרה לבודד במקרים האלה. 
       
       לאחר שוועדת השרים לחקיקה התנגדה לכך, והיה דין ודברים, לרבות התערבות של ראש הממשלה, שביקש שננסה להגיע להבנה, באתי עם חבר הכנסת אורון בדברים. סיכמנו שאנחנו אכן רוצים להגיע לכך שתקרת המשפחה תהיה כמו התקרה ליחיד. צריך להסכים כאן על מדרג כלשהו, כי גם חבר הכנסת אורון מבין שאי-אפשר לעשות את המעבר בבת-אחת. צריך יהיה לקבוע מדרג על פני זמן, מהסיבה הפשוטה: ברגע שקובעים תקרה למשפחה שיש בה יותר מחולה כרוני אחד - - 

היו"ר ראובן ריבלין:
       
       חבר הכנסת פינס. חבר הכנסת סנה. חבר הכנסת בן-מנחם. יש פה רק מיקרופון אחד, אנחנו לא יכולים לשמוע אתכם בקול גבוה. 

שר הבריאות דני נוה:
       
       - - יש לזה השפעות על ההכנסות שיהיו לקופות-החולים. צריך לקבוע מדרג. הסכמתי עם חבר הכנסת אורון שאחרי העברת ההצעה בקריאה טרומית נגיע להסכמה בינינו על המדרג, ובכפוף להסכמה הזאת הממשלה תתמוך היום בהצעת החוק של חבר הכנסת אורון. אם חבר הכנסת אורון מאשר את הסיכום הזה, אנחנו, כממשלה וכקואליציה, נוכל לתמוך בהצעת החוק. 

היו"ר ראובן ריבלין:
       
       אני מאוד מודה לשר. חבר הכנסת אורון, נא לעלות, בין שאתה מסכים בין שאתה מתנגד. הממשלה מסכימה לתמוך בחוק בהתניה, ואתה רק תודיע לנו אם אתה מסכים להתניה. 
       
חיים אורון (יחד):
       
       כפי שאמר השר, הגעתי להסכמה על המסלול. אני רק רוצה להעיר, כדי שלא תהיה אי-הבנה: לפי דעתי, להסדר הזה חייבים להיות שותפים שלושה גורמים – גם הממשלה. אני לא מאמין שיהיה ניתן להוריד את הסכומים הללו ורק להעמיס אותם על הקופות. בכלל, שאלת התשלומים עבור התרופות עברה את כל השיעור שהתכוונו לו בהתחלה, וזה הפך למרכיב במימון קופות-החולים. 
       
        אני מודע לכך שהפחתה בעצם תפגע בחולים – כי סך כל תקציב הבריאות יקטן. לא זו כוונתי. כוונתי להגיע לכך שסך כל המקורות לא יקטן, אבל זה יגיע ממקורות אחרים ולא מתשלום החולים הכרוניים, שזו הקבוצה שהכי נפגעת. אני מבין שזה לא יכול להיעשות במכה אחת, ולכן יש בינינו הסכמה. אם העיקרון לגבי המסלול מקובל – וכפי שהשר אמר, העיקרון אכן מקובל – אני מקווה שנגיע להבנה והדבר ייעשה. זו יכולה להיות תרומה חשובה מאוד. חבר הכנסת יהלום, שגם הוא עוסק בזה, יודע עד כמה הנושא חשוב. אני גם מקווה שהוא יקודם באופן מהיר בוועדה. תודה רבה. 

היו"ר ראובן ריבלין:
       
       אני מאוד מודה לחבר הכנסת אורון. לכן אני יכול לומר לפרוטוקול, שאדוני הסכים להתניית הממשלה. תודה רבה. רבותי, אם כך, ואין מי שמתנגד, אני מביא את ההצעה להצבעה. 
       
       מי בעד הצעת חוק ביטוח בריאות ממלכתי (תיקון – תקרת תשלום משפחתית לחולים כרוניים) - נא להצביע. לחבר הכנסת רן כהן כבר אין זמן. 
       
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 26 
נגד – אין
נמנעים – אין
ההצעה להעביר את הצעת חוק ביטוח בריאות ממלכתי (תיקון – תקרת תשלום משפחתית 
לחולים כרוניים), התשס"ד-2004, לדיון מוקדם בוועדה שתקבע ועדת הכנסת נתקבלה. 


היו"ר ראובן ריבלין:
       
       26 בעד, אין מתנגדים, אין נמנעים. אני מצרף את קולו של אורון, שהיה על הבמה ולא הספיק. איני מצרף את קולו של רן כהן, שמבקש לתמוך בהצעת חברו, ובעזרת השם, בקריאה ראשונה הוא גם יצליח להצביע. טלב אלסאנע וכל מי שלא היו במקום להצביע, לא אוסיף אפילו אחד. חבר הכנסת אורון היה על הבמה, לכן יש לו התירוץ הנכון. 
       
       כבוד השרים, שר האוצר ושרת הקליטה, מי עתיד להשיב על השאילתא בעל-פה של חבר הכנסת אורי אריאל? לא עכשיו, בסדר, תודה. 
       
       חבר הכנסת יהלום מעיר את תשומת לבי, ובצדק: הצעת חבר הכנסת אורון בעניין חוק ביטוח בריאות ממלכתי (תיקון – תקרת תשלום משפחתית לחולים כרוניים), אשר עברה בקריאה טרומית, תועבר לוועדת העבודה והרווחה.

גדעון סער (הליכוד):
       
       ועדת הכספים. 

היו"ר ראובן ריבלין:
       
       חבר הכנסת גדעון סער מבקש להעביר לוועדת הכספים. ובכן, ההצעה תועבר לוועדת הכנסת, על מנת לקבוע מהי הוועדה המוסמכת לדון בהכנת הצעת החוק של חבר הכנסת חיים אורון לקריאה ראשונה.


הצעת חוק הקאדים (תיקון), התשס"ד-2004
 [הצעת חוק פ/2221; נספחות.]
(הצעת קבוצת חברי הכנסת)

היו"ר ראובן ריבלין:
       
       חבר הכנסת בשארה, אתם מסכימים שהצעת החוק תידחה. כעת נדון בהצעת חוק הקאדים. אני מזמין את חבר הכנסת ואסל טאהא לנמק את הסבריו להצעת החוק, על מנת לשכנע את חברי הכנסת שיש לתמוך בהצעה זו. הממשלה מתנגדת. ישיב שר המשפטים. שר המשפטים אינו נוכח. 
       
       רבותי השרים, שר המשפטים צריך להיות כאן. אם הוא מתכוון לבוא ולומר את דבריו, הריני עושה הפסקה. יושב-ראש ועדת הכנסת, אין צורך להסביר לי מה עושה שר המשפטים. הוא כאן או לא כאן. אתה תמתין אתי עד שהוא יגיע. שר המשפטים עולה מחדרו, ואנחנו נמתין עד אשר הוא יגיע. אתה רשאי להתחיל לדבר, לא על חשבונך. אתה יכול להתחיל לדבר על מה שאתה רוצה. 

ואסל טאהא (בל"ד):
       
       אדוני היושב-ראש, חברי הכנסת, מטרת הצעת החוק - - 

היו"ר ראובן ריבלין:
       
       אתחיל להפעיל את השעון שלך מהרגע ששר המשפטים ייכנס. אז יש לך עשר דקות. 

ואסל טאהא (בל"ד):
       
       אדוני היושב-ראש, חברי הכנסת, מטרת הצעת החוק - להשוות את תנאיהם ומעמדם של קאדים ודיינים בבתי-הדין הרבניים ואת תנאיו ומעמדו של נשיא בית-הדין השרעי לערעורים לתנאיו ולמעמדו של נשיא בית-הדין הרבני הגדול. זו מטרת הצעת החוק - להשוות, שוויון. לא ייתכן שמערכת המשפט תנהג - - -

אופיר פינס-פז (העבודה-מימד):
       
       אדוני היושב-ראש, כתוב הצבעה בלבד. 
       
היו"ר ראובן ריבלין:
       
       אדוני לא יודע שהחוק הקודם כבר ירד מסדר-היום, בהסכמת המבקשים? אנחנו כבר דנים בחוק הקאדים. בשביל זה אני פה, חבר הכנסת פינס-פז. 
       
אופיר פינס-פז (העבודה-מימד):
       
       אדוני היושב-ראש, תסלח לי שהבוקר אני לא מרוכז. 
       
היו"ר ראובן ריבלין:
       
       אני שמעתי אותך אתמול ואמרתי: סוף-סוף פעם אחת אני שומע ברדיו את חבר הכנסת פינס, לעומת כל הפעמים שהוא שמע אותי. 
       
ואסל טאהא (בל"ד):
       
       אדוני היושב-ראש, לא ייתכן שבמערכת המשפט ובמשרד המשפטים יהיו איפה ואיפה בין בתי-דין רבניים לבין בתי-דין שרעיים. הרבנים מטפלים בבעיות של אוכלוסייה מסוימת, וגם הקאדים מטפלים בבעיותיה של אוכלוסייה שלמה, שמונה כמעט 10% מכלל אזרחי מדינת ישראל, ותנאיהם לא שווים ויש אפליה בין קאדים לבין רבנים שעוסקים באותו עיסוק, שעובדים באותה עבודה, שפותרים כמעט אותן בעיות בדיני אישות. לכן, אדוני היושב-ראש, אני חושב שיש מקום לסגור את הפער ושצריך לעשות זאת. 
       
היו"ר ראובן ריבלין:
       
       שר המשפטים נכנס ברגע זה. אני מתחיל להפעיל את השעון. מרגע זה יש לך עשר דקות, בבקשה. 
       
ואסל טאהא (בל"ד):
       
       אני רוצה לחזור על דברי, על מנת שכבוד השר ישמע אותי טוב. אדוני השר, מטרת החוק היא להשוות בין קאדים שרעיים לבין רבנים שעוסקים באותו עיסוק, בדיני אישות שכרוכים בבעיות שונות ובטיפולים שונים. מדובר באותו טיפול ובאותו עיסוק. 
       
       אדוני השר, אני מתפלא למה הרבנים והקאדים לא שווים בתנאי העבודה שלהם. לכן הצעתי את הצעת החוק הזאת, על מנת להשוות ולהפסיק את האפליה בין קאדים לבין רבנים, ולתת אפשרות גם לקאדים לעבוד בצורה נוחה יותר ולטפל בבעיות שעומדות לפניהם ובתיקים שעומדים לפניהם. 
       
       מדובר במאות תיקים שאין להם זמן וגם אין להם כוח לעבוד עליהם. בסופו של דבר, כבוד השר ענה לנו וזימן את הוועדה למינוי קאדים, ומינינו שני קאדים כדי שיעזרו, אבל, אדוני השר, נשאר ונותר עניין השוואת תנאי עבודתם. קאדים הם שופטים לכל דבר. הם מטפלים בדיני האישות של האוכלוסייה המוסלמית. האוכלוסייה המוסלמית מונה כמעט מיליון אזרחים. רוב הבעיות של המשפחות מוגשות לבית-הדין השרעי ולא לבית-הדין האזרחי. חלק מהבעיות מופנות לבתי-הדין האזרחיים, אבל החלק הגדול עודנו קיים בבתי-הדין השרעיים, והקאדים הם שפותרים את הבעיות של האוכלוסייה הזאת. 
       
       אדוני השר, חברי הכנסת, יש מקום להצביע בעד הצעת החוק הזאת. משום-מה, האפליה הזאת נמשכת שנים על גבי שנים. צריך להפסיק אותה וצריך לתקן אותה במיוחד במשרד המשפטים ובמערכת המשפט, שאמורה וצריכה להיות הגונה גם לגבי הקאדים, ולהשוות את תנאיהם לתנאי הרבנים. אני מבקש מכל חברי הכנסת לתמוך בהצעת החוק הזאת. 
       
היו"ר ראובן ריבלין:
       
       אני מאוד מודה לחבר הכנסת טאהא. אני מזמין את שר המשפטים לעלות ולהביא את עמדת הממשלה. 
       
שר המשפטים יוסף לפיד:
       
       אדוני היושב-ראש, אולי אחסוך מהכנסת את הסברי המנומקים, אם המציע יסכים להפוך את זה להצעה לסדר-היום. אם תסכים לזה, אני לא אצטרך פה לנמק עכשיו. האם אתה מסכים? 
       
ואסל טאהא (בל"ד):
       
       למה?
       
שר המשפטים יוסף לפיד:
       
       כי אחרת נתנגד להצעת החוק. 
       
היו"ר ראובן ריבלין:
       
       הוא רוצה לשמוע למה אתה מתנגד. 
       
שר המשפטים יוסף לפיד:
       
       הצעת החוק מבקשת לתקן את חוק הקאדים מ-1961 ולחייב את ועדת הכספים של הכנסת להשוות את שכרם ותנאי עבודתם של הקאדים ושל נשיא בית-הדין השרעי לערעורים לאלה של הדיינים ושל נשיא בית-הדין הרבני הגדול בבתי-הדין הרבניים. 
       
       הממשלה מתנגדת להצעת החוק מהטעמים הבאים:
       
       סעיף 14 לחוק הקאדים מסדיר את ענייני המשכורת ותשלומים אחרים לקאדים במהלך כהונתם, וקובע כי הכנסת רשאית להסמיך את ועדת הכספים לקבוע בעניינים אלה. הוראות דומות מופיעות בחוק-יסוד: השפיטה מ-1984, בחוק הדיינים מ-1955, בחוק בתי-הדין הדתיים הדרוזיים מ-1962 ובחוקים נוספים. 
       
       הוראות חוק אלה יוצרות מנגנון פרוצדורלי לקביעת השכר והתשלומים השונים שישולמו לנושאי המשרות שבהן הן עוסקות, ואינן נוגעות בשכר לגופו. הן אינן מפרטות את הקריטריונים לקביעתו או את מרכיביו, אלא משאירות זאת לשיקול דעתה של הכנסת או הוועדה שהוסמכה על-ידה לצורך זה. 
       
       אנו סבורים כי בעניין שבנדון, אין זה מן הראוי לקשור קבוצת נושאי משרה שיפוטית אחת אל האחרת, שהרי כל נושאי המשרות השיפוטיות, ללא יוצא מן הכלל, מכובדים הם וראויים לכבוד ולתגמול ההולמים. על כן, אנו סבורים שהדרך הקבועה כיום בסעיף 14 לחוק הקאדים היא הדרך הראויה להשגת המטרה של קביעת שכרם של הקאדים. 
       
       עם זאת, אנו מסכימים עם הרציונל שביסוד הצעת החוק, שאין מקום להבחנה בין שכרם של הדיינים לבין שכרם של הקאדים, כאשר מערכות השיפוט הדתיות השונות מעניקות שירותי שפיטה מקבילים. לפיכך, החלטתי למנות צוות שיבדוק את סוגיית השוואת תנאי השכר השונים בבתי-הדין הדתיים, לרבות אלה של הקאדים. 
       
       על כן, אני מציע לדחות את הצעת החוק. אני מציע למציע לחכות למה שתציע או לא תציע הוועדה, אבל אני מוכן להציע שתהיה הצעה לסדר-היום בנושא זה. תודה רבה. 
       
היו"ר ראובן ריבלין:
       
       תודה רבה. חבר הכנסת טאהא יעלה ויבוא וישיב על סירובה של הממשלה. הממשלה טוענת שיש כאן שתי מערכות נפרדות שאינן קשורות האחת לשנייה במערכת המינהלית. 

ואסל טאהא (בל"ד):
       
       אדוני היושב-ראש, הסוגיה הזאת הועלתה כמה פעמים בשנים האחרונות, ואין תשובות. אף ששרי המשפטים לשעבר, ואני נוקב בשמו של יוסי ביילין, העלו את הנושא בפני ועדת-אלוני, וועדת-אלוני המליצה להעביר את הנושא לוועדת הכספים. הנושא הזה נקבר שם. עד עכשיו ועדת הכספים לא דנה בנושא. 
       
       אני הייתי מסכים שהשר יעביר את המלצותיו או המלצתו לוועדת הכספים, כדי שהיא תדון בסוגיה הזאת, מפני שאותה ועדת כספים, ועדת-אלוני וועדות אחרות השוו את נשיא בית-הדין הרבני הגדול לנשיא בית-הדין הגבוה לצדק. אין צדק בזה שנשיא בית-הדין לערעורים הקאדי השרעי יוצא מכל המערכת הזאת. אין בזה צדק. אני מוכן להסכים להצעתו של השר, שהציע להקים צוות שידון בתנאיהם של הקאדים על מנת להשוות אותם לבתי-הדין הרבניים. 
       
היו"ר ראובן ריבלין:
       
       חבר הכנסת טאהא, שר המשפטים הציע הצעה פשוטה. הוא אומר שהנושא לא ראוי לחקיקה בגלל הנימוקים שהוא הביא. הוא הציע לך שהעניין יועלה על סדר-יומה של הכנסת כהצעה לסדר-היום,  ויועבר לוועדה על מנת שהיא תדון בנושא העקרוני שעליו אתה מדבר. אם אתה מסכים להצעתו זו, בבקשה. אם אתה מבקש להקים איזו ועדה בודקת - לזה השר לא הסכים. לכן, אדוני צריך לומר לי אם הוא רואה בהצעת החוק שלו הצעת חוק כפי שהיא רשומה, או שהוא מסכים להעברתה כנושא לדיון בוועדת הכספים על מנת שידונו בנושא העקרוני. לזה הממשלה, כפי שהציג זאת שר המשפטים, מסכימה. אדוני יחליט.
       
ואסל טאהא (בל"ד):
       
       כשקיבלתי תשובות מן העוזרים שלו, הבנתי שכבוד השר מוכן להקים ועדה או צוות לבדוק את כל הנושא הזה ולהציע.
       
היו"ר ראובן ריבלין:
       
       אני לא יודע מה העוזרים שלו - חבר הכנסת טאהא, אני מוכרח לומר לך: אדוני יכול לדבר אליו ולומר שהעוזרים שלו הציעו. אבל, מה שמציע כרגע השר זה לראות בהצעת החוק הצעה לסדר-היום ולא הצעת חוק. אם אדוני מסכים לזה, הממשלה מסכימה. אם לא, אדוני ימשיך לומר מדוע.
       
עזמי בשארה (בל"ד):
       
       שהשר יגיד מה דעתו על מה שאמרו.
       
היו"ר ראובן ריבלין:
       
       בבקשה. כבוד השר, אומר חבר הכנסת טאהא שעוזריך אמרו שאתה תסכים להקמת ועדת בדיקה. האם זה נכון?
       
ואסל טאהא (בל"ד):
       
       ועדה שתבדוק את תנאיהם של הקאדים.
       
שר המשפטים יוסף לפיד:
       
       במשרד שלי.
       
ואסל טאהא (בל"ד):
       
       כן, במשרד שלך. כבוד השר, לגבי הוועדה, מה שאני מקווה, ואני מסכים, שתכלול בוועדה גם נציג של הציבור שהדבר נוגע לו.
       
שר המשפטים יוסף לפיד:
       
       אמרתי - - - במשרד שלי.
       
היו"ר ראובן ריבלין:
       
       הוא אומר שזו תהיה ועדה פנימית של משרד המשפטים שתדון בסוגיה. עם זה, הוא מסכים שהצעת החוק שלך תהפוך להצעה לסדר-היום ותידון ברמה העקרונית בוועדת הכספים.
       
אופיר פינס-פז (העבודה-מימד):
       
       לא.
       
עזמי בשארה (בל"ד):
       
       בסדר.
       
אופיר פינס-פז (העבודה-מימד):
       
       לא.
       
עזמי בשארה (בל"ד):
       
       למה לא?
       
ואסל טאהא (בל"ד):
       
       אני חושב שאם כבוד השר מסכים - -
       
היו"ר ראובן ריבלין:
       
       אתה עומד על הצעת החוק שלך.
       
ואסל טאהא (בל"ד):
       
       - - שבוועדה שהוא יקים יהיה גם נציג של האוכלוסייה שלה נוגע הדבר, אני אסכים לוועדה הזאת.
       
אופיר פינס-פז (העבודה-מימד):
       
       חבר הכנסת טאהא, בסדר.
       
קריאה:
       
       שופטים.
       
ואסל טאהא (בל"ד):
       
       שופטים.
       
שר המשפטים יוסף לפיד:
       
       - - -
       
גאלב מג'אדלה (העבודה-מימד):
       
       שתהיה המלצה של - - -
       
ואסל טאהא (בל"ד):
       
       אדוני השר - - -
       
היו"ר ראובן ריבלין:
       
       רבותי, אנחנו לא יושבים בוועדת הכנסת. חבר הכנסת טאהא, בואו ולא נעשה מסחרה מעבודת הכנסת. עבודת הכנסת היא עבודה במליאה, ויש עבודות בוועדה. כרגע, אני שואל אותך: האם אתה עומד על הצעת החוק שלך כפי שהיא, או שאתה מוכן להעבירה כהצעה לסדר-היום שתידון בוועדה? זה כל מה שאני מבקש לומר.
       
ואסל טאהא (בל"ד):
       
       אני מקבל את הצעת השר שיקים ועדה לבדיקה ויעביר אותה לוועדת הכספים.
       
היו"ר ראובן ריבלין:
       
       תודה. לא, הוא לא אמר שהוא יעביר אותה לוועדת הכספים. הוא יקים ועדת בדיקה בתוך משרדו, וזו הבטחתו וזו לא החלטת הכנסת.
       
ואסל טאהא (בל"ד):
       
       ויעביר את ההמלצות לוועדה. אדוני היושב-ראש, ועדת הכספים היא רשאית להחליט - - -
       
היו"ר ראובן ריבלין:
       
       יביא את המלצותיה לוועדת הכספים. אדוני חוזר בו מההצעה.
       
ואסל טאהא (בל"ד):
       
       אדוני, בסופו של דבר, ועדת הכספים רשאית לדון.
       
גאלב מג'אדלה (העבודה-מימד):
       
       בסדר. חבר הכנסת טאהא, בסדר.
       
היו"ר ראובן ריבלין:
       
       אתם  מציעים שזה יעבור כהצעה לסדר-היום?
       
גאלב מג'אדלה (העבודה-מימד):
       
       כן.
       
ואסל טאהא (בל"ד):
       
       כן, אני מסכים.
       
היו"ר ראובן ריבלין:
       
       ראש סיעתך, חבר הכנסת זחאלקה, אמר שאתה מסכים.
       
ואסל טאהא (בל"ד):
       
       זה יועבר לוועדת הכספים.

היו"ר ראובן ריבלין:
       
       בסדר.
       
       רבותי, ההצבעה היא על הצעה לסדר-היום ולא על הצעת חוק. מי שמצביע בעד - זה להעביר את ההצעה לסדר-היום לוועדת הכספים, ומי שמצביע נגד - זה להסיר מסדר-היום. הממשלה הסכימה שזה יועבר לוועדת הכספים. 
       
       נא להצביע. מי בעד? ומי נגד?
       
הצבעה מס' 3
       
בעד ההצעה להעביר את הנושא לוועדה - 40
נגד - 5
נמנעים - 1
ההצעה להעביר את הנושא לוועדת הכספים נתקבלה.
       
היו"ר ראובן ריבלין:
       
       בעד - 40, נגד - 5 ונמנע אחד. אני קובע שההצעה עברה כהצעה לסדר-היום, והיא תועבר לדיון בוועדת הכספים של הכנסת. תודה רבה.
       
       חבר הכנסת מג'אדלה, אדוני מדבר בטלפון כאשר הוא יושב על כיסא. ראוי שאדוני יתנצל, אבל יותר חשוב שלא יעשה זאת עוד פעם.

       
הצעת חוק הגנת הפרטיות (תיקון - מניעת פניות 
בלתי מוזמנות), התשס"ד-2004
 (הצעת חוק פ/2757; נספחות.)
(הצעת חבר הכנסת רומן ברונפמן)
       
היו"ר ראובן ריבלין:
       
       הצעת חוק הגנת הפרטיות (תיקון - מניעת פניות בלתי מוזמנות), התשס"ד-2004, מאת חבר הכנסת רומן ברונפמן. אדוני, בבקשה.
       
רומן ברונפמן (יחד):
       
       אדוני היושב-ראש, חברות וחברי הכנסת, הצעת החוק מדברת על מאטריה ידועה לכל מי שיש לו נגיעה לעבודה במחשב. מדובר במה שקרוי "דואר זבל" - פניות בלתי מוזמנות שמסתובבות ברשת ומגיעות לנמען ללא רצונו, או אפילו בניגוד לרצונו. 
       
       הנושא אינו חדש. חבר הכנסת מיכאל איתן, שמשמש בשלוש השנים האחרונות יושב-ראש ועדת משנה לענייני אינטרנט בוועדת המדע והטכנולוגיה, טיפל בנושא לפני שנתיים. 
       
       אנחנו קיימנו לפני זמן קצר ישיבת ועדה עם נציגי משרד התקשורת, והתלבטנו בין שתי ורסיות או שתי חלופות לטיפול במטרד הזה. יש מודל אירופי, שמדבר על כך שפנייה בלתי מוזמנת תחויב בפנייה של נמען בחזרה, ורק אם הפנייה הזאת מתבצעת, יוכל מי ששולח את הדואר לפנות פעם נוספת לכתובת אלקטרונית. יש הוורסיה האמריקנית, שמדברת על כך שיוקם מאגר שבו כל משתמש במחשב ירשום את רצונו או יותר נכון את איסור שליחת דואר הזבל, וכל מי ששולח דואר זבל יצטרך לעבור דרך המסננת הזאת. בלי ההעברה למסננת, לא יישלח דואר זבל לכתובת אלקטרונית.
       
       הצעת החוק שלי קובעת גם קנס גבוה יחסית - 1,300 שקל - על כל שליחת דואר זבל פר-כתובת אחת. אנחנו יודעים שהיום יהיה לא פשוט לאכוף את הביצוע. לכן הגענו בוועדה, בראשות חבר הכנסת מיכאל איתן, להחלטה ליצור יחד עם משרד התקשורת מודל מוסכם למלחמה בדואר זבל.  היום, אדוני היושב-ראש, מוסכם על הממשלה, על הקואליציה ועלי להגיש את הצעת החוק ולא להצביע עליה ולהמתין שבוע נוסף עד לקבלת תשובה מוסכמת מהממשלה, וכפי שאמרתי, יחד בוועדת המדע והטכנולוגיה נמצא פתרון מוסכם לבעיה המטרידה הזאת.
       
היו"ר ראובן ריבלין:
       
       תמתין. השר מסכים לדחות את תשובתו?
       
שר המשפטים יוסף לפיד:
       
        מסכים.
       
היו"ר ראובן ריבלין:
       
       השר מסכים. אני מבקש בפעם הבאה להודיע לנו לגבי התשובה וההצבעה, כי אחרת אם אתה תעלה, מישהו מחברי הכנסת יתנגד.
       
שר המשפטים יוסף לפיד:
       
       אדוני היושב-ראש צודק, אבל הדבר הזה - - -
       
היו"ר ראובן ריבלין:
       
       ברגע זה. בהתאם לדברים שמוסכמים על המציע ועל הממשלה, תשובת הממשלה וההצבעה יהיו במועד מאוחר יותר, על מנת לראות אפשרות להגיע להבנה בין המציע לממשלה. לכן, אין תשובה, ולכן אין צורך לשאול את חברי הכנסת אם הם מתנגדים לדחייה. וזאת, אף שחבר הכנסת מיכאל איתן מסתכל, ובצדק מסתכל. לא ראוי שיעלו הצעות לסדר-היום והצעות חוק, ואחר כך יחזרו עליהן. אבל, זו לא אשמת הממשלה.

       
הצעת חוק בתי-דין רבניים (קיום פסקי-דין של גירושין) 
(תיקון - הפקעת זכויות), התשס"ד-2004
 [הצעת חוק פ/1936; נספחות.]
(הצעת חברת הכנסת אורית נוקד)
       
היו"ר ראובן ריבלין:
       
       הצעת חוק בתי-דין רבניים (קיום פסקי-דין של גירושין) (תיקון - הפקעת זכויות), התשס"ד-2004,  מאת חברת הכנסת אורית נוקד. גברתי, בבקשה.
       
אורית נוקד (העבודה-מימד):
       
       אדוני היושב-ראש, חברי הכנסת, מטרת הצעת החוק הזאת היא לפתור את בעיית מסורבות הגט, שלצערי מספרן מגיע לכ-2,500 נשים. אתם יודעים שעל-פי החוק בישראל, נישואין וגירושין של יהודים נערכים על-פי דין תורה, והבעל הוא זה שנותן את גט הפיטורין לאשתו וכך מסיים את הנישואין. אם הבעל מסרב לתת את הגט, האשה נשארת נשואה גם אם היא לא חיה עם בעלה ולא מקיימת אתו חיים משותפים. היא לא יכולה להינשא מחדש, וילדים שייוולדו לה שלא מבעלה ייחשבו לממזרים. הגירושין יהיו תקפים רק אם הבעל ייתן לאשתו גט מרצונו.
       
       אומנם, לפי החוק בית-הדין הרבני יכול להפעיל סנקציות נגד הבעל, כאשר בית-הדין קובע שעליו לתת גט והבעל לא עושה כן. אבל, במקרים רבים בתי-הדין הרבניים לא מפעילים את הסנקציות האלה. אני חושבת שרובכם צפיתם בסרט "מקודשת". ראינו את מסלול הייסורים שהנשים עוברות. בכל מקרה, היום חייבים לקבל את הסכמת הבעל. אין אפשרות להפקיע את הנישואין ללא הסכמתו. 
       
       יש לא מעט בעלים שמתנים את הסכמתם בכל מיני דברים וסחיטות. 
       
היו"ר ראובן ריבלין:
       
       כבוד השר פורז, גם חברת הכנסת אורית נוקד היא בעלת קול ועוצמה, אבל הוא צריך רמקול. למה להפריע לה?
       
אורית נוקד (העבודה-מימד):
       
       הצעת החוק שלי באה לתת פתרון למצב -  פתרון שמתיישב עם ההלכה. אני מאוד מכבדת את הציבור הדתי במדינת ישראל, וחושבת שדברים צריכים להיעשות ביחד. לכן, את הצעת החוק הזאת ניסחתי יחד עם רבנים אורתודוקסים ועם מומחים למשפט עברי שהם גם אנשים דתיים. 
       
       ההצעה הזאת אומרת, שאם ניתן פסק-דין לגירושין והבעל לא קיימו, ופסק-הדין ניתן על-ידי בית-הדין הרבני והוא פסק-דין סופי, כי אז יופקע כסף הקידושין, וכך בעצם יופקעו הקידושין והנישואין כאילו לא היו מעולם. הרעיון הוא, שאם הבעל לא קיים את פסק-הדין בתוך שנה, חל פגם מהותי מאוד בכל מה שקשור לטבעת, והתוצאה היא שכאילו לא היו קידושין ולא התקיים המשפט "הרי את מקודשת לי", ולכן לא היו קידושין ולא היו נישואין והם void.
       
היו"ר ראובן ריבלין:
       
       חבר הכנסת בן-אליעזר, גם באולם הזה אין מקום ליותר מ-800 איש. אנחנו לא יכולים.
       
אורית נוקד (העבודה-מימד):
       
       אני חושבת שההצעה הזאת טובה. מצד אחד, היא משחררת את הנשים מהכבלים, מהכלא שבו הן נתונות. מצד שני, היא גם עולה בקנה אחד עם החלטת בית-הדין הרבני. לא נעשה כאן שום דבר שלא בהתאם להחלטה. אם בית-הדין הרבני היה סבור שעל הבעל לתת גט, כי אז על הבעל לעשות כן. לא עשה זאת בתוך שנה, הקידושין לא תפסו. אני חושבת, שזו דרך נכונה יותר לשחרר את האשה, והיא אף יכולה למנוע אותן סנקציות שנמצאות בחוק על מנת לכפות על הבעל.
       
       נפגשתי עם הרב עמאר לפני כשלושה שבועות והצגתי בפניו את הנושא. הוא סבור שמדובר בתופעה שולית, ולא כך הדבר. יש בידי נתונים שיש למעלה מ-2,500 נשים שסובלות היום במדינת ישראל. אני חושבת שזו ממש אכזריות לסרב להצעה כזאת.
       
       לכן אני פונה אליכם, חברי הכנסת, ובמיוחד אני פונה לחברי שינוי, שהצעת החוק הזאת גם מתיישבת עם תפיסת עולמם.
       
       אני רוצה להוסיף שהצעת החוק הזאת גם מחזקת את בתי-הדין הרבניים. כפי שהזכרתי, ואני בכוונה חוזרת על הדבר, מדובר בפסק-דין שניתן על-ידי בית-דין רבני. אנחנו יודעים יפה מאוד שיש מספיק הצעות חוק שאמורות להעביר את הסמכות הזאת מבית-הדין הרבני.
       
       לכן, אני מבקשת מכם, חברי חברי הכנסת, לתמוך בהצעה. שוב, אני פונה לחברי שינוי, וודאי וודאי לכל הנשים שנמצאות כאן במליאה. תודה.
       
היו"ר ראובן ריבלין:
       
       תודה רבה.  ישיב שר המשפטים. אדוני, בבקשה. מייד לאחר תשובת השר ותשובה אפשרית של חברת הכנסת נוקד, אנחנו נעבור להצבעה.
       
שר המשפטים יוסף לפיד:
       
       אדוני היושב-ראש, מדובר פה בנושא מאוד רגיש ומאוד חשוב לזכויות הפרט. הסמכות לדון בענייני נישואין וגירושין של יהודים עדיין נתונה, כידוע, לבתי-הדין הרבניים. לפי החוק, הם מוסמכים לדון בעניינים אלה לפי ההלכה היהודית. זו, כמובן, הבעיה הבסיסית, וזו ההזדמנות לומר לחברת הכנסת נוקד: את באה לתקן מצב שהוא בפני עצמו מצב לא רצוי ואין כדוגמתו בעולם התרבותי, שרק בית-דין רבני יכול לדון במצב האישי של אדם. זהו הדבר שטעון שינוי ותיקון מן היסוד, וזה יתוקן רק אם ננהיג נישואים אזרחיים ואם ננהיג את חוק הברית של בני-זוג, שישווה מכל הבחינות לחוק הנישואין.
       
אורית נוקד (העבודה-מימד):
       
       אני מסכימה אתך. אבל, עד אז - - -
       
שר המשפטים יוסף לפיד:
       
       כמו שאת אומרת, עד היום לא נמצא במסגרת ההלכה היהודית פתרון המאפשר לבית-הדין להתיר את נישואיהן של נשים שבעליהן מסרבים לתת להן גט, אפילו כאשר בית-הדין פוסק לחייב או לכפות את הבעל לתת את הגט. בעיה זו יוצרת מציאות קשה של נשים עגונות לזמן ממושך. לכן, לעתים קרובות הן נדרשות לוותר על זכויותיהן כדי לקבל את הגט. במקרים אחרים המצב אף קשה יותר, משום שכל האמצעים שננקטים נגד בעל שמסרב לתת גט אינם מביאים לכך שהוא יסכים לתת את הגט.
       
       במהלך הדורות העלו פוסקי הלכה הצעות הלכתיות לפתרון הבעיה. הצעת החוק מבקשת  להשתמש באחד הפתרונות - של הפקעת הקידושין. בהתאם לפתרון זה, זכותו הקניינית של הבעל בכסף או בטבעת הקידושין שהוא נתן לאשתו מופקעת למפרע משעת הקידושין. כאשר הבעל לא מקיים את פסק הגירושין ומסרב לתת גט לאשתו, הנישואין מתבטלים. חברת הכנסת נוקד מציעה את הפסיקה ההלכתית הזאת כתקנת הקהל.
       
       ועדת השרים לענייני חקיקה סבורה, כי מן הראוי שהכנסת תיתן את דעתה על הצורך למצוא פתרון למצב הקשה של נשים רבות שנדרשות לוותר על זכויותיהן כדי לקבל את הגט, או נשים עגונות במשך שנים רבות משום שהן מסורבות גט. על כן, אני מציע לחברת הכנסת נוקד להעלות את הנושא כהצעה לסדר-היום. 
       
       חברת הכנסת נוקד, אני מצטער. את לא מקשיבה לי. אני מדבר אלייך.

אורית נוקד (העבודה-מימד):
       
       אני מקשיבה מאוד.
       
שר המשפטים יוסף לפיד:
       
       אני מציע לך להעלות זאת כהצעה לסדר-היום. הממשלה תסכים לדיון כזה - - 
       
היו"ר ראובן ריבלין:
       
       אדוני, היא איננה מסכימה.
       
אורית נוקד (העבודה-מימד):
       
       אני לא מסכימה. אני חושבת שאני יכולה - - -
       
היו"ר ראובן ריבלין:
       
       גברתי תעלה ותאמר את דעתה. יש לך שלוש דקות.
       
שר המשפטים יוסף לפיד:
       
       - - כדי שהכנסת תביע את דעתה על הצורך הממשי והדחוף למצוא פתרון הלכתי לבעיה. לדעתנו, הכנסת אינה יכולה להשלים עם כך שלא ייעשה על-ידי בעלי ההלכה ניסיון רציני לחפש פתרונות לגזירה שאין ציבור הנשים בישראל יכול לעמוד בה.
       
       היות שחברת הכנסת נוקד לא קיבלה את המלצתנו, והיא עדיין שרירה וקיימת, נראה לנו מן הטעמים שפורטו כי אין מקום לחוקק את החוק המוצע ללא הסכמת הרבנות הראשית, שיש לה say בעניין הזה עד היום, לצערי הרב. אשר על כן, אנו מציעים, לעת עתה, לדחות את הצעת החוק. אני אומר זאת כשר המשפטים בשם הממשלה, בניגוד לדעתי בנושא הזה.
       
היו"ר ראובן ריבלין:
       
       תודה רבה. הממשלה - לא טומי לפיד - מתנגדת להצעת החוק. חברת הכנסת אורית נוקד, את מבקשת להצביע או להשיב?
       
אורית נוקד (העבודה-מימד):
       
       אני מבקשת להצביע.         				              
       
היו"ר ראובן ריבלין:
       
       להצביע. ובכן, רבותי חברי הכנסת, נא לשבת. כולם לשבת בניחותא. אני לא רוצה שמישהו ייפול חלילה. רבותי חברי הכנסת, הצעת חוק שיפוט בתי-דין רבניים – חבר הכנסת רן כהן, לא אצרף את הצבעתך, נא לשבת. אני לא אוהב לסרב לך, חבר הכנסת כהן, לכן תשב במקום - - -
       
רן כהן (יחד):
       
       - - -
       
היו"ר ראובן ריבלין:
       
       מאה אחוז. תשב במקום. 
       
       הצעת חוק שיפוט בתי-דין רבניים (נישואין וגירושין) (תיקון – הפקעת זכויות), התשס"ד-2004 - נא להצביע. מי בעד? מי נגד? מי נמנע? 
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה – 24
בעד ההצעה להסיר מסדר-היום את הצעת החוק – 48
נמנעים – אין
ההצעה להסיר מסדר-היום את הצעת חוק שיפוט בתי-דין רבניים (נישואין וגירושין) 
(תיקון – הפקעת זכויות), התשס"ד-2004, נתקבלה.
       
היו"ר ראובן ריבלין:
       
       בעד - 24, 48 נגד, אין נמנעים. אני קובע שהצעת החוק לא נתקבלה.
       
       רבותי חברי הכנסת, הצעת החוק הבאה, הצעת חוק-יסוד: הממשלה (תיקון – הרכבת הממשלה לאחר הבעת אי-אמון), ירדה מסדר-היום בהסכמת המבקשים, ולכן גם הצעתו של חבר הכנסת יצחק לוי ירדה, משום שהיא ההצעה הצמודה להצעת החוק האחרת. חבר הכנסת לוי, קיבלתי את הערתו של יושב-ראש הקואליציה, האומרת לי שצריך לבחון הבחנה יתירה אם באמת הצעת החוק צמודה, האם היא מאותו מין ומאותו עניין. אני מודה שכאן יש לי אלו ספקות, אבל הואיל והדבר לא עלה לדיון, אני משאיר זאת בצריך עיון, ובפעם הבאה, אם יהיה דבר כזה, כבר יהיו 45 יום ולא יהיה צורך להצמיד.
       
       הצעת חוק הביטוח הלאומי (תיקון – ביטול אבטלה לעובד עצמאי) - חבר הכנסת אלי ישי יעלה ויבוא, אדוני יושב-ראש תנועת ש"ס.

מזכיר הכנסת אריה האן:
       
       זו רק הצבעה.
       
היו"ר ראובן ריבלין:
       
       הצבעה בלבד. ובכן, רבותי חברי הכנסת, נא לשבת. אני עובר להצבעה מייד, אני לא ממתין. הצעת חוק הביטוח הלאומי (תיקון – ביטול אבטלה לעובד עצמאי), של חבר הכנסת אלי ישי. אני מבקש להצביע. רבותי חברי הכנסת, נא להצביע. מי בעד? מי נגד?
       
גדעון סער (הליכוד):
       
       אדוני היושב-ראש, הוא ביקש לדחות את ההצבעה.
       
היו"ר ראובן ריבלין:
       
       השעון נעצר.
       
גדעון סער (הליכוד):
       
       הוא ביקש לדחות את ההצבעה. ההצעה שלו.
       
היו"ר ראובן ריבלין:
       
       מה פירוש? נדברתם ביניכם וסברתם שאני הכול מבין? אני לא בוחן כליות ולב.
       
חיים אורון (יחד):
       
       הודעת על הצבעה, צריך להצביע.
       
היו"ר ראובן ריבלין:
       
       חבר הכנסת אורון, בבקשה. אדוני עומד על ההצבעה? רבותי חברי הכנסת, אתם יודעים, רק אני לא יודע.
       
חיים אורון (יחד):
       
       אדוני היושב-ראש - - -

היו"ר ראובן ריבלין:
       
       רבותי, אני מסיים את ההצבעה, ההצבעה פסולה, היא לא קיימת. הצעת החוק וההצבעה בטלות. ההצבעה לא קיימת. הפרוטוקול צריך לראות את ההצבעה כאילו לא נתקיימה. בבקשה, חבר הכנסת אורון, מה רצה אדוני לומר? אני מבקש בפעם הבאה, אדוני יושב-ראש הקואליציה, חבר הכנסת ישי, שלא יהיה דבר כזה.
       
חיים אורון (יחד):
       
       אדוני היושב-ראש, אני לא מתנגד להחלטתך, אבל רצוי שיירשם בפרוטוקול שמקובל בכנסת שמרגע שהוכרזה הצבעה והיא מתקיימת, לא מפסיקים אותה באמצע. היום לכאורה זה לא בעייתי, ומחר זה יכול להיות מאוד בעייתי. צריך להיות ברור שזה לא תקדים לשום דבר.
       
היו"ר ראובן ריבלין:
       
       אני מודיע לחבר הכנסת אורון, בקשר להערתו, שאם הוא היה דורש ממני להמשיך את ההצבעה, הייתי ממשיך אותה ומקבל את תוצאותיה. ולכן הערתו היא הערה במקום, ואני מקבל אותה. זה הכול. הואיל והסכמתם כולכם, באין מתנגדים, אני מסכים לכול.
       
       רבותי, הצעת חוק הביטוח הלאומי (תיקון – דמי אבטלה לעצמאי), של חברת הכנסת אורית נוקד, היא גם כן הצבעה שהיתה צמודה.
       
גדעון סער (הליכוד):
       
       ההצבעה יורדת.
       
היו"ר ראובן ריבלין:
       
       כל הצעה שהוצמדה, היא לא על הקווטה. ברגע שירדה הצעת האם, יורדות ההצעות הבנות. הכול יורד.
       
       הצעותיהם של חברת הכנסת אורית נוקד כמו גם של חבר הכנסת אופיר פינס כמו גם של חברי הכנסת דוד טל,  עמיר פרץ ואילנה כהן, כאשר מוביל בעניין זה חבר הכנסת דוד טל, גם הן יורדות.

       
הצעת חוק מינהל מקרקעי ישראל (תיקון - דרכי ניהול), התשס"ה-2004 
 [הצעת חוק פ/2725; נספחות.]
(הצעת חבר הכנסת צבי הנדל)
       
היו"ר ראובן ריבלין:
       
       הצעת חוק מינהל מקרקעי ישראל (תיקון - דרכי ניהול), של חבר הכנסת צבי הנדל. בבקשה. רבותי, חברי הכנסת, אני מבקש קריאות ביניים במשורה.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, שרים - -
       
זהבה גלאון (יחד):
       
       זאת ההצעה הכי גזענית שהוגשה לנו.
       
צבי הנדל (האיחוד הלאומי - ישראל ביתנו):
       
       - - הצעת החוק שבה מדובר - - -
       
זהבה גלאון (יחד):
       
       אני לא יודעת למה היושב-ראש נתן לך להעלות את הצעת החוק הזאת ואיך הייעוץ המשפטי נתן.
       
היו"ר ראובן ריבלין:
       
       חברת הכנסת זהבה גלאון.
       
זהבה גלאון (יחד):
       
       זו שערורייה. בושה וחרפה. 
       
היו"ר ראובן ריבלין:
       
       חברת הכנסת זהבה גלאון, הנשיאות דנה בעניין זה. אני לא נכנס עכשיו להצבעתו של כל אחד ואחד בנשיאות.

זהבה גלאון (יחד):
       
       שערורייה לנשיאות.
       
היו"ר ראובן ריבלין:
       
       משהעלתה זאת הנשיאות, אם גברתי רואה בזאת שערורייה, תיגש לבית-המשפט הגבוה לצדק. בבקשה.
       
זהבה גלאון (יחד):
       
       תודה.
       
צבי הנדל (האיחוד הלאומי - ישראל ביתנו):
       
       הצעת החוק הגיעה לבית-המשפט הגבוה לצדק בשבוע שעבר, ובית-הדין הגבוה לצדק ביקש למשוך חזרה ולא טיפל בהצעה הזאת.
       
       לעצם העניין. אף שיש מי שחושבים שאם אתה חוזר על שקר הרבה פעמים הוא הופך לאמת, לא תמיד זה נכון. לכן אני מציע שכל מי שמעוניין לשמוע, יקשיב או יקרא את הצעת החוק הזאת.
       
       הצעת החוק הזאת אומרת דברים מאוד ברורים ומאוד פשוטים, הם רחוקים מלהיות גזעניים בצורה כלשהי. הם באים לתקן ולהחזיר מצב לקדמותו, שקיים מאז קום המדינה. 
       
       מאז קום המדינה אפשר להקים יישובים קטנים, ואני מדבר רק על יישובים קטנים שבהם יש לכל היותר 500 משפחות. אפשר להקים יישובים כמו קיבוצים, כמו מושבים, כמו יישובים קהילתיים לבני לאום אחד, בדיוק כמו שאפשר היה להקים עד היום כפרים ערביים, כפרים לבדואים, שרק עכשיו נמצאים בתכנון סופי – שאלו את שר הפנים, שאני לא רואה אותו כרגע – שישה כפרים חדשים בנגב לבדואים, נוסף על מה שנבנה.
       
השרה לקליטת העלייה ציפי לבני:
       
       שבעה.
       
צבי הנדל (האיחוד הלאומי - ישראל ביתנו):
       
       אני מציע שהממשלה, לא צבי הנדל ולא אף אחד אחר וגם לא דהאמשה, הממשלה ברגע שהיא תחליט שהיא רוצה להקים יישוב עם אופי מסוים, לא יצטרכו לשקר בשביל להקים את היישוב הזה, אלא יוכלו בשם ובמלכות, על-פי חוק, להחליט שמקימים יישוב לערבים, ואז צבי הנדל יודע שהוא לא יכול לגור שם, או להקים מושב או קיבוץ, שהוא יישוב קהילתי ליהודים, ואז יודע ג'מאל זחאלקה שהוא לא יכול לגור שם. אין דבר יותר לגיטימי מזה.
       
       אני אומר לכם דבר שעד היום מתביישים לדבר עליו, ומותר לשים על השולחן מה שאצלנו לא קיים. אף פעם לא תשמעו חבורה שמתאגדת ומחליטה לקנות בכוח כמה מגרשים ולבנות בתים ביישוב ערבי בשביל לגרום לסכסוך. יש היום קריאות במסגדים, לא אחת ולא שתיים, לא שבוע ולא שבועיים, להתיישב ביישובים קטנים של התיישבות יהודית, מתוך הנחה שאחרי שיהיו עשר משפחות, כמו שהיה גם בקציר, בסופו של דבר היהודים לא יקנו שם בתים, ולאט-לאט אתה משתלט על היישוב. לכן אני רוצה שההחלטה תישאר בידיה של ממשלת ישראל, והממשלה תהיה זכאית לקבל החלטה איזה אופי יישוב להקים.
       
       נקודה אחרונה שאני רוצה לציין. איך פותרים היום את הבעיה? הרי יש בעיה, ויש קיבוצים למשל – חבל שהקיבוצניקים שבתוכנו לא פה – שמרחיבים הרחבה קהילתית, או שיש מושבים שמרחיבים הרחבה קהילתית, ולא לחקלאות. כותבים במכרז של מינהל מקרקעי ישראל, שההרחבה והבתים להרחבה מיועדים רק לבני דור ההמשך של אותו יישוב, וכאילו פותרים את הבעיה. אף אחד לא חושד לרגע שיכול לקרות גם מקרה שמישהו יחליט להתחכם וילך לבג"ץ ויראה שהבתים נמכרים לתושבים מבחוץ ולא לבנים ממשיכים, ואז לא עומד המכרז דקה אחת, ומייד הבג"ץ פותח את זה. אבל כולם מנסים להיות יפי-נפש. 
       
       אני לא פונה לשמאל הרדיקלי, אני כן פונה לאנשי הליכוד, אני כן פונה לכל מי שהציונות עדיין מפעמת בלבם: בואו לא נסתתר מאחורי ססמאות. מה שאני מבקש לעשות זה דבר שקיים במדינת ישראל מאז קומה ועד היום. היום זה התחיל להיפרם, זה יכול לגרום נזק גדול, אפשר לתקן את זה בלי בושה, על השולחן, בלי איפה ואיפה. לא אמרתי פה יהודים ולא אמרתי ערבים, גם אלה יכולים להקים יישובים ספציפיים. אני לא מדבר על ערים גדולות, אני מדבר על יישובים שבהם המרקם החברתי הוא הדבר המרכזי, יישובים קטנים של עד 500 משפחות. אני מציע ומבקש לטובת שלום-הבית בתוך המדינה, בין המגזרים השונים, לאשר את הצעת החוק הזאת ברוב גדול. תודה.
       
עזמי בשארה (בל"ד):
       
       - - - אז למה אתם מדברים?

היו"ר ראובן ריבלין:
       
       חבר הכנסת בשארה, הרי בסופו של דבר חברי הכנסת יביעו את עמדתם בהצבעתם. זה עלה, זה עלה.
       
עזמי בשארה (בל"ד):
       
       - - -
       
היו"ר ראובן ריבלין:
       
       קודם כול, אם אדוני רוצה לצעוק, יעשה זאת בישיבה. חבר הכנסת בריזון, תרשה לי להעיר לך הערה, אומנם בתקנון הכנסת לא נאמר שאסור לקרוא במליאה, אבל הנוהג היה עד היום שאם קוראים במליאה עיתון, הוא מונח על השולחן. לתשומת לבך, ובאמצעותך, שאתה חבר כנסת שמאוד מקפיד על נושא ההלכות, הנימוסים והאתיקה, אני אומר זאת גם לחברי כנסת אחרים. תודה רבה.
       
       ישיב שר המשפטים במקום שר התעשייה והמסחר, הממונה והאחראי על מינהל מקרקעי ישראל. בבקשה. אם לממשלה אין עמדה או שהיא לא מתנגדת במפורש, יוכל חבר כנסת להתנגד, וכבר עשתה זאת חברת הכנסת גלאון; כרגע הודיע לי המזכיר. בבקשה.
       
שר המשפטים יוסף לפיד:
       
       אדוני היושב-ראש, אני מופיע במקומו של השר, לא בשמו, כי הוא לא בארץ, או לפחות לא היה בארץ עד אתמול, ולא היתה התייעצות בינינו, ולכן גם מבחינת הממשלה, החלטנו בוועדת השרים לענייני חקיקה לתת חופש הצבעה. 
       
       אני רק יכול להביע את דעתי, שמהצעת החוק הזאת עולה ריח של אפרטהייד. גם אם אני מוכן להיות שותף לכמה מהדאגות של חבר הכנסת הנדל, אני לא חושב שפרלמנט של העם היהודי יכול להצביע בעד חוק שעוסק בהפרדה על-פי דת או לאום, דבר שיהודים נלחמו בו במשך הדורות.
       
אליעזר כהן (האיחוד הלאומי - ישראל ביתנו):
       
       - - -

היו"ר ראובן ריבלין:
       
       חבר הכנסת אליעזר כהן, חבר הכנסת הנדל הסביר בצורה מאוד מפורטת את עמדתו.
       
שר המשפטים יוסף לפיד:
       
       נכון שאז לא היתה לנו מדינה, אבל בבתי-הספר שלנו מלמדים אין-ספור פעמים על המחוזות שבהם יהודים לא יכלו להתיישב ברוסיה, כשסגרו אותם במחוזות ספציפיים שהצאר קבע להם. ועכשיו אנחנו באים ועושים משהו דומה. זה לא מתקבל על דעתי גם אם אני מבין שחבר הכנסת הנדל מודאג מתופעות מסוימות שצריכות להדאיג אותנו, אבל הן צריכות פתרונות אחרים, ולא על-ידי חקיקה שנוגדת את כל העקרונות הליברליים שלמענם נלחמו יהודים בגולה, כי זה היה אחד האמצעים היותר מפורסמים של דיכוי זכויות היהודים. תודה רבה.
       
היו"ר ראובן ריבלין:
       
       תודה רבה. שר המשפטים הביע את עמדתו האישית וקבע שלממשלה אין עמדה והיא משאירה חופש הצבעה. לכן אני מאפשר לחברת הכנסת זהבה גלאון, אשר הצביעה ראשונה והפנתה בקשה לנמק מדוע היא מתנגדת. בבקשה.
       
זהבה גלאון (יחד):
       
       אדוני היושב-ראש - - -
       
עזמי בשארה (בל"ד):

- - - אתה לא חושב שזה מדבר אלינו, כשערבי בונה בית ביישוב יהודי?

היו"ר ראובן ריבלין:
       
       חבר הכנסת בשארה. חברת הכנסת גלאון. היית מבקש אתה, היית אתה. היא יותר זריזה מכם, היא ביקשה, מה אני יכול לעשות.
       
גאלב מג'אדלה (העבודה-מימד):
       
       אדוני היושב-ראש, קודם הסתתרתם מאחורי אלדד, ועכשיו אתם מסתתרים מאחורי הנדל.
       
היו"ר ראובן ריבלין:
       
       חבר הכנסת מג'אדלה, מה עכשיו? אתם לא רוצים שחברת הכנסת - - -? 
       
גאלב מג'אדלה (העבודה-מימד):
       
       ממשלה בישראל מסתתרת מאחורי חבר כנסת. 
       
היו"ר ראובן ריבלין:
       
       אולי אתה לא מבין מה אני אומר לך. אני כרגע קורא לך - - -
       
גאלב מג'אדלה (העבודה-מימד):
       
       למה הם מסתתרים מאחורי חבר כנסת?
       
היו"ר ראובן ריבלין:
       
       חבר הכנסת מג'אדלה, אני קורא אותך לסדר פעם ראשונה.
       
גאלב מג'אדלה (העבודה-מימד):
       
       תודה רבה, אדוני.
       
היו"ר ראובן ריבלין:
       
       בבקשה. חבר הכנסת יצחק כהן, היא ברשות דיבור. 
       
יצחק כהן (ש"ס):
       
       שאלה. שאלה.
       
היו"ר ראובן ריבלין:
       
       את מי אתה רוצה לשאול?
       
יצחק כהן (ש"ס):
       
       את שר המשפטים.
       
היו"ר ראובן ריבלין:
       
       לך אליו ותשאל אותו.
       
יצחק כהן (ש"ס):
       
       הוא לא רוצה לבוא.
       
היו"ר ראובן ריבלין:
       
       לך ותשאל אותו, מה אתה רוצה ממני?
       
יצחק כהן (ש"ס):
       
       - - - גם לספרדים חרדים.
       
היו"ר ראובן ריבלין:
       
       זה השלב הבא, חבר הכנסת, שלא תטעו. חברי הכנסת. חברת הכנסת זהבה גלאון, בבקשה.
       
זהבה גלאון (יחד):
       
       תודה, אדוני. 
       
       חברי חברי הכנסת, הצעת החוק שהניח חבר הכנסת צבי הנדל, אם היא תתקבל היום בכנסת, זאת תהיה אחת החרפות הגדולות שתיכנס לספר החוקים הישראלי. אחת החרפות הגדולות - - 
       
אליעזר כהן (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חבר הכנסת הנדל יוכל להשיב. למה אתם דואגים?
       
זהבה גלאון (יחד):
       
       - - ואולי חרפה גדולה ממנה, שממשלת ישראל מגלגלת החלטה כל כך משמעותית לפתחה של הכנסת, ולא קובעת עמדה ברורה ונחרצת - -
       
אורי יהודה אריאל (האיחוד הלאומי - ישראל ביתנו):
       
       למה אתם - - -?
       
זהבה גלאון (יחד):
       
       - - כפי שאמר שר המשפטים.
       
אורי יהודה אריאל (האיחוד הלאומי - ישראל ביתנו):
       
       למה אתם - - -?
       
היו"ר ראובן ריבלין:
       
       חבר הכנסת אורי אריאל, כל מי שנמצא על הבמה נמצא בהתאם לתקנון. אני שומר על זכותך לומר כל מלה, ואני אשמור על זכותם של חברת הכנסת גלאון וחבר הכנסת בשארה וחבר הכנסת הנדל וכל חברי הכנסת בבית הזה לומר כל מה שעולה על דעתם אם הם פועלים בהתאם לתקנון הכנסת. בבקשה.
       
זהבה גלאון (יחד):
       
       אדוני היושב-ראש, כמו שאמר שר המשפטים, זה חוק שיכפיש את ישראל בעולם כמדינת אפרטהייד. זה חוק גזעני במוצהר, שכל מטרתו באה לעקוף את פסיקת בג"ץ, מה שידוע כבג"ץ קציר, פסק-הדין בעניינו של קעדאן. מדובר בחוק שמנסה - - -
       
רוני בר-און (הליכוד):
       
       - - -
       
גלעד ארדן (הליכוד):
       
       גם בתל-אביב לא היה אפשר להקים.
       
זהבה גלאון (יחד):
       
       הצעת החוק הזאת – מה קרה? מה החשש הגדול? מה החשש הגדול, חבר הכנסת ארדן?
       
גלעד ארדן (הליכוד):
       
       החשש הגדול שתהיה מדינה דו-לאומית.
       
היו"ר ראובן ריבלין:
       
       חבר הכנסת ארדן, שם ירווה לו משפע ועושר - - - 
       
קריאות:
       
       - - -
       
היו"ר ראובן ריבלין:
       
       רגע, רגע, רגע. מה קרה פה? חבר הכנסת ברכה, נא לשבת. חבר הכנסת ברכה, נא לשבת.
       
עבד-אלמאלכ דהאמשה (רע"ם):
       
       בושה וחרפה מה שקורה פה.
       
היו"ר ראובן ריבלין:
       
       חבר הכנסת דהאמשה.
       
קריאות:
       
       - - -
       
היו"ר ראובן ריבלין:
       
       חבר הכנסת דהאמשה. חבר הכנסת דהאמשה, אני קורא אותך לסדר פעם ראשונה.
       
קריאות:
       
       - - -
       
היו"ר ראובן ריבלין:
       
       חבר הכנסת דהאמשה, אני קורא אותך לסדר פעם ראשונה.
       
קריאות:
       
       - - -
       
היו"ר ראובן ריבלין:
       
       חבר הכנסת דהאמשה, אני קורא אותך לסדר פעם שנייה. חבר הכנסת ברכה. בבקשה.
       
מוחמד ברכה (חד"ש-תע"ל):
       
       איך מכשירים תועבה כזאת?
       
היו"ר ראובן ריבלין:
       
       חבר הכנסת ברכה.
       
נסים זאב (ש"ס):
       
       למה רק החרדים - - -
       
היו"ר ראובן ריבלין:
       
       חבר הכנסת נסים זאב.
       
עזמי בשארה (בל"ד):
       
- - -
       
היו"ר ראובן ריבלין:
       
       חבר הכנסת בשארה. אני מודה לך, חבר הכנסת מג'אדלה, על שאתה שקט עכשיו. 
       
קריאות:
       
       - - -
       
היו"ר ראובן ריבלין:
       
       חבר הכנסת דהאמשה, אתה בפעם שנייה. אני אפילו לא חולם להוציא אותך, אבל אם תכריח אותי, אני איאלץ להוציא אותך. חבר הכנסת טיבי, אדוני רוצה לשוחח בישיבה? כשאדוני עומד יש בכך אלמנט של מרכז מפלגה, שפירושו איום. במרכזי המפלגות קמים ומאיימים ככה. 

קריאות:
       
       - - -

היו"ר ראובן ריבלין:
       
       לא, לא, אני מדבר מניסיוני, לא מניסיונם של אחרים.

עמיר פרץ (עם אחד):
       
       אדוני היושב-ראש - - -

היו"ר ראובן ריבלין:
       
       רבותי, העניין הוא יותר מדי רציני. הנושא הוא רציני מכדי שנפסיק את חברת הכנסת זהבה גלאון באמצע דברה. בבקשה, גברתי, אני עצרתי את השעון.

זהבה גלאון (יחד):
       
       תודה.

טלב אלסאנע (רע"ם):
       
       - - - קצה הקרחון של הגזענות - - -

היו"ר ראובן ריבלין:
       
       כולכם, אני לא מבין איפה הייתם כשזהבה גלאון באה וביקשה - מתוך הבנה פרלמנטרית שהיא צריכה להתנגד. היא תשמיע את דברה. כולכם תופסים טרמפ עכשיו עליה, מה זה. בבקשה.

זהבה גלאון (יחד):
       
       אדוני היושב-ראש, אני חוזרת ואומרת, מדובר בהצעה גזענית, שמטרתה לעקוף את פסיקת בג"ץ, שכבר קבעה במפורש שאופיה היהודי של המדינה לא יכול להוות הכשר להפרדה ולאפליה על בסיס לאומני. 
       
       אני מזכירה לכולם שבית-המשפט העליון בארצות-הברית, כבר לפני 50 שנה, דחה - דחה - את מה שנקרא שונה אבל שווה, והיום בא חבר הכנסת הנדל - בגיבוי ממשלה. העובדה שהממשלה מאפשרת חופש הצבעה אומרת, שהממשלה מגבה הצעת חוק גזענית שבאה על-ידי חבר כנסת שכל האג'נדה של המפלגה שלו היא אג'נדה של אפרטהייד. ואם חברי הכנסת היום ייתנו לכך יד - הם ייתנו יד לאחת החרפות, אני חוזרת ואומרת, שתכתים את ספר החוקים הישראלי.
       
       אני קוראת לחברי הכנסת להתגבר על הפחדים הקמאיים ולהתגבר על החששות, וההמונים לא מציפים אתכם כרגע, ותחדלו ותחשבו לפני שאתם מצביעים. תודה רבה. 

היו"ר ראובן ריבלין:
       
       תודה רבה. חבר הכנסת הנדל רשאי להשיב.

ג'מאל זחאלקה (בל"ד):
       
       כל מי שמצביע בעד החוק הזה הוא גזען.

היו"ר ראובן ריבלין:
       
       שמעתי. חבר הכנסת זחאלקה.

ג'מאל זחאלקה (בל"ד):


	כל מי שמצביע בעד החוק הזה הוא גזען - - -

היו"ר ראובן ריבלין:
       
       חבר הכנסת זחאלקה.

קריאות:
       
       - - -

היו"ר ראובן ריבלין:
       
       חבר הכנסת זחאלקה, שמעו אותך. 

צבי הנדל (האיחוד הלאומי - ישראל ביתנו):
       
       מכובדי היושב בראש, רק משפט אחד: כואב לי הלב על הדברים של זהבה גלאון רק מסיבה אחת. כי אוזניים בכל העולם מקשיבות לשקרים שהיא אומרת כאן. אין כאן מניע גזעני, ולו הקל ביותר. זה עבר בג"ץ בשבוע שעבר, שאמר שאין בעיה להעלות את החוק זה. לכן, הנזק הוא בעולם - - -

עזמי בשארה (בל"ד):
       
       - - -

היו"ר ראובן ריבלין:
       
       לא, לא. חבר הכנסת הנדל, אני חייב לתקן אותך. הבג"ץ דחה את העתירה מהטעם שהשהו את הבקשה. 45 יום העניין עמד על סדר-יומה של הכנסת, זאת אומרת הוגש לכנסת, ולא היה צריך לחכות ליום האחרון. לכן בג"ץ קבע. 
       
       אני חושב שבג"ץ צריך לקבוע, שהכנסת צריכה לומר דברה על כל הצעה של חבר כנסת, ולכן נמנעתי בנשיאות, אבל מובן שחברת הכנסת גלאון, מה שהיא אמרה, זה עניינה. אבל הצעת החוק היא כמובן הצעה שאיך שהיא מובאת בפני העולם - - - 

צבי הנדל (האיחוד הלאומי - ישראל ביתנו):
       
       בכל מקרה, הנזק היחיד והגדול אינו בהתנהלות של המדינה, כי כך היא מתנהלת למעלה מ-50 שנה. הנזק הוא בדיבורים של השמאל הקיצוני, הסהרורי, שגורם לנו נזק בעולם. תודה.

קריאות:
       
       - - -

היו"ר ראובן ריבלין:
       
       ובכן, חברי הכנסת, מרגע זה לא תופרע ההצבעה. רבותי חברי הכנסת, נא לשבת. 
       
       הצעת חוק מינהל מקרקעי ישראל (תיקון - דרכי ניהול), התשס"ה-2004, מאת חבר הכנסת צבי הנדל וחברים נוספים - מי בעד, מי נגד, מי נמנע? נא להצביע, חברי הכנסת. 

הצבעה מס' 6
       
בעד ההצעה להעביר את הצעת החוק לדיון מוקדם בוועדה - 38
בעד ההצעה להסיר מסדר-היום את הצעת החוק - 40
נמנעים - 2
ההצעה להסיר מסדר-היום את הצעת חוק מינהל מקרקעי ישראל 
(תיקון - דרכי ניהול), התשס"ה-2004, נתקבלה.



היו"ר ראובן ריבלין:
       
       38 בעד, 40 נגד, שני נמנעים. רבותי, אין מחיאות כפיים פה. 40 נגד, שני נמנעים. הצעת החוק לא נתקבלה.

קריאות:
       
       - - -

רומן ברונפמן (יחד):
       
       פשוט בושה. נפלתם על השכל אחד אחד - - -

קריאות:
       
       - - -

היו"ר ראובן ריבלין:
       
       רבותי. רבותי. חבר הכנסת אחמד טיבי, זה עוד רגע - - - מה קרה פה, מה זה לנופף באצבעות. חבר הכנסת ברכה, להירגע. להירגע. חבר הכנסת ברכה, יש לך טלפון. חבר הכנסת ברכה, יש לך טלפון בחוץ, לך תירגע. 

קריאות:
       
       - - -
       

הצעת חוק רשות השידור (תיקון - פטור מתשלום 
אגרת טלוויזיה לנכים), התשס"ג-2003
 [ "דברי הכנסת", חוב' ז', עמ' .]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, הצעת חוק רשות השידור (תיקון - פטור מתשלום אגרת טלוויזיה לנכים), של חבר הכנסת עבד-אלמאלכ דהאמשה. תשובה והצבעה. רבותי, האם יש לממשלה תשובה? השר המשיב הוא חבר הכנסת אולמרט. הוא לא נוכח. האם לממשלה יש תשובה? ובכן, האם הממשלה מתנגדת או - - -

קריאות:
       
       - - -

היו"ר ראובן ריבלין:
       
       הממשלה מתנגדת. בבקשה, חבר הכנסת עבד-אלמאלכ דהאמשה, אתה יכול להשיב.

קריאות:
       
       - - -

היו"ר ראובן ריבלין:
       
       בבקשה, אתה רוצה לא להשיב?

עבד-אלמאלכ דהאמשה (רע"ם):
       
       נצביע.

היו"ר ראובן ריבלין:
       
       ובכן, אני עובר להצבעה. רבותי חברי הכנסת, נא לשבת. זו הפעם האחרונה שאני קורא לשבת. 
       
       רבותי חברי הכנסת, הצעת חוק רשות השידור (תיקון - פטור מתשלום אגרת טלוויזיה לנכים), התשס"ג-2003. נא להצביע מי בעד, מי נגד, מי נמנע. נא להצביע.


הצבעה מס' 7

בעד ההצעה להעביר את הצעת החוק לדיון מוקדם בוועדה - 40
בעד ההצעה להסיר מסדר-היום את הצעת חוק - 30
נמנעים - אין
ההצעה להעביר את הצעת חוק רשות השידור (תיקון - פטור מתשלום אגרת 
טלוויזיה לנכים), התשס"ג-2003, לדיון מוקדם בוועדת הכלכלה נתקבלה.

היו"ר ראובן ריבלין:
       
       40 בעד - לא למחוא כפיים, רבותי. יהיו לכם כל כך הרבה הזדמנויות בחודשים הקרובים למחוא כפיים, שעוד מעט הקואליציה תמחא כפיים. 40 בעד, 30 נגד, נמנעים - אין. אני קובע שהצעת חוק רשות השידור (תיקון - פטור מתשלום אגרת טלוויזיה לנכים), התשס"ג-2003, של חבר הכנסת דהאמשה, עברה בקריאה טרומית, והיא תועבר לוועדת הכלכלה על מנת להכינה לקריאה ראשונה. תודה רבה. 
       
       חבר הכנסת דהאמשה, תרשה לי לברך אותך, אף שהצבעתי נגד, על שהצעת חוק פרטית שלך עברה.

עבד-אלמאלכ דהאמשה (רע"ם):
       
       תודה רבה, אדוני. 

היו"ר ראובן ריבלין:
       
       כל טוב.
       


הצעת חוק לתיקון פקודת מס הכנסה (זיכוי וניכוי בגין 
הוצאות טיפול בילדים), התשס"ג-2003
 [הצעת חוק פ/510; נספחות.]
(הצעת קבוצת חברי הכנסת)


היו"ר ראובן ריבלין:
       
       חברי חברי הכנסת, הצעת חוק לתיקון פקודת מס הכנסה (זיכוי וניכוי בגין הוצאות טיפול בילדים), של חבר הכנסת אריה אלדד. 

אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, בדיונים על דוח העוני שנערכו לאחרונה שמענו את שר האוצר מסביר וחוזר ומסביר, כי הפתרון לעוני אינו במתן קצבאות נוספות כי אם ביציאה לעבודה. הוא גם אמר כי במשפחות שבהן שני בני-הזוג עובדים, אין כמעט עוני. שר האוצר מסביר לנו כי הכלכלה משתפרת, כי יש צמיחה במשק בשיעור משמעותי. ועם זאת, כולנו למדים מדוח העוני, שהמצוקה הולכת ומחמירה.
       
       צאו לעבודה, קורא שר האוצר לעניים, אבל אמהות רבות אינן יכולות לצאת לעבודה, לעתים אפילו לא לעבודה חלקית, כיוון שהוצאותיהן על מעון לילדיהן או על מטפלת גבוהות לעתים משכרן. ולפיכך, הקריאה לצאת לעבודה לעתים היא קריאה ריקה מתוכן. ודאי וודאי נכון הדבר כשמדובר באמהות חד-הוריות, כאשר הן נמנעות מלצאת לשוק העבודה משום שמשכורתן תתועל כולה או רובה להוצאות הטיפול בילדיהן.
       
       לפיכך מוגשת הצעת חוק זו, ולמען הגילוי הנאות ראוי לציין כי הצעות דומות מאוד הונחו על שולחן הכנסת הקודמת על-ידי חבר הכנסת עמיר פרץ, על-ידי חברת הכנסת חוסניה ג'בארה, ונחשו על-ידי מי עוד - על-ידי סילבן שלום. 
       
       הצעת חוק זו לתיקון פקודת מס ההכנסה נועדה להקל את הנטל הכלכלי וליצור תמריץ חיובי ליציאת נשים לעבודה. כניסתן של נשים נוספות למעגל העבודה תביא להכנסות לאוצר המדינה ממיסוי ותסייע במימון הצעת חוק זו. 
       
       לפי ההצעה תוכל אשה שהיא אם לילדים לבחור באחד משני מסלולים חלופיים. מסלול ראשון – נקודות זיכוי בגין הוצאות טיפול בילדים. בהתאם למסלול הזה תזכה אשה לנקודות זיכוי בעד ילדיה, בשיעור של 5 נקודות זיכוי בעד ילדה האחד, 4 נקודות זיכוי נוספות בעד ילדה השני ו-3 נקודות זיכוי נוספות בעד כל ילד נוסף שלה. המסלול השני הוא ניכוי סכומים ששולמו בעבור מעון לילדים או מטפלת לילדים. בהתאם למסלול הזה תוכל אשה לנכות מהכנסתה החייבת במס סכומים ששילמה עבור מעון-יום או מטפלת לילדיה, בסכום שאינו עולה על 20,000 ש"ח בעד ילדה האחד, 17,300 ש"ח בעד ילדה השני, ו-14,600 ש"ח נוספים עבור כל אחד מילדיה הנוספים. 
       
       הזכאויות האמורות יחולו לגבי ילד שמלאו לו שלושה חודשים וטרם מלאו לו חמש שנים, וכל עוד הוא אינו זכאי לחינוך חינם לפי חוק לימוד חובה.
       
       מוצע לקבוע, כי הזכאות בהתאם לכל אחד מהמסלולים הללו תותנה בכך שכל אחד מבני-הזוג עובדים או עוסקים בעסק או במשלח-יד 36 שעות לפחות בשבוע במהלך כל שנת המס. עם זאת, שר האוצר יוכל לקבוע באישור ועדת הכספים של הכנסת מקרים שבהם תקום הזכאות גם בהיקף עבודה או עיסוק של פחות מ-36 שעות בשבוע.
       
       עוד מוצע לקבוע, כי האשה תהא רשאית לבחור כי זכאותה תובא בחישוב המס של בן-זוגה במקום בחישוב המס שלה.
       
       הזכאות המוצעת תקום גם לבני-זוג שאינם נשואים וגם להורה יחיד כפי שהוא מוגדר בחוק משפחות חד-הוריות משנת 1992. בנוסף, במקרים שבהם הילד מצוי בהחזקה משותפת של ההורים, תמשיך האשה להיות זכאית להטבה, ואולם אם הילד מצוי בחזקתו הבלעדית של האב, יהיה הוא זכאי להטבה האמורה.
       
       לפני שלוש שנים העריך האוצר כי עלות החוק המוצע היא כמיליארד ש"ח. חבר הכנסת עמיר פרץ העריך כי עלות החוק היא 700 מיליון ש"ח לשנה, ואילו השר דהיום, חבר הכנסת דאז, אליעזר זנדברג, העריך כי עלות החוק המוצע היא רק כ-200 מיליון ש"ח, הכול על-פי הבדלי הערכות ביחס להכנסות ממיסוי שיגיעו לקופת האוצר כשיצטרפו עוד נשים למעגל העבודה.
       
       חברי הכנסת, אני קורא לכם לתמוך בחוק צודק זה. תודה רבה.
       
היו"ר ראובן ריבלין:
       
       תודה לחבר הכנסת אריה אלדד. רבותי חברי הכנסת, יש כמה הצעות צמודות, לכן שר האוצר ישיב על כל ההצעות יחד. 

       
הצעת חוק לתיקון פקודת מס הכנסה 
(זיכוי וניכוי בגין הוצאות טיפול בילדים), התשס"ג-2003
 [הצעת חוק פ/330; נספחות.]
(הצעת קבוצת חברי הכנסת)

היו"ר ראובן ריבלין:
       
       חברת הכנסת אורית נוקד, הצעה דומה, הצעת חוק שלה, ואחריה - חברת הכנסת זהבה גלאון. בבקשה. אני אציע לוועדת הכנסת שהצעות צמודות תקבלנה רק חמש דקות.

אורית נוקד (העבודה-מימד):
       
       אני - שתי דקות.

היו"ר ראובן ריבלין:
       
       בסדר גמור, אבל בשלב זה יש לכם עשר דקות.
       
אורית נוקד (העבודה-מימד):
       
       אני באמת לא אחזור על דברי ההסבר של חברי, חבר הכנסת אלדד. האמת היא שאת ההצעה הזאת כבר העליתי לקריאה טרומית לפני כשנה, והיא נפלה בשל העלות התקציבית. למרות זאת אני חושבת שמדובר כאן בבעיה. חייבים למצוא דרך לעודד נשים לצאת לעבודה.

היו"ר ראובן ריבלין:
       
       סליחה רגע, חברת הכנסת אורית נוקד. מנהל סיעת יחד ומנהל סיעת חד"ש-תע"ל מפנים את תשומת לבי שוועדת הכנסת אכן קבעה שבהצעות צמודות רשות הדיבור היא שלוש דקות, שהרי אם היא צמודה ממילא כבר המציע הראשון נימק את כל הנימוקים הקשורים בדבר.

אורית נוקד (העבודה-מימד):
       
       נכון, לכן אהיה מאוד קצרה. אני חושבת שיושבות היום במדינת ישראל מאות, אולי אפילו אלפי נשים, שיש להן מקום עבודה אבל הן מעדיפות לשבת בבית משום שלא כדאי לצאת לעבוד אם צריך לשלם כל כך הרבה למטפלת או למעון, ואחר כך גם לשלם את המס. אני חושבת שההצעה הזאת מתיישבת בדיוק עם המדיניות הכלכלית של שר האוצר. מדובר כאן בעידוד נשים ליציאה לעבודה, ומדובר כאן גם בהפחתת נטל המס.
       
       מהטעם הזה אני הייתי מאוד מצפה ששר האוצר והממשלה ימצאו פתרון יצירתי שיאפשר לנשים וליותר נשים – לגבי חלק מהנשים מדובר בנשים שנמנות עם המעמד הבינוני - כי אנו מדברים כאן באמת על היבטי מיסוי. חייבים למצוא את הדרך על מנת לאפשר להן לצאת לעבודה. אנו יודעים שנשים שיוצאות ממעגל העבודה, קשה להן אחר כך לחזור ולהשתלב בו. 
       
       לכן, אני מבקשת מכם שתתמכו בהצעה. תודה רבה.
       
היו"ר ראובן ריבלין:
       
       תודה רבה.
       

הצעת חוק לתיקון פקודת מס הכנסה (זיכוי וניכוי בגין 
הוצאות טיפול בילדים), התשס"ג-2003
 [הצעת חוק פ/1102; נספחות.]
(הצעת חברת הכנסת זהבה גלאון)

       
היו"ר ראובן ריבלין:
       
       חברת הכנסת זהבה גלאון, גם לרשותה שלוש דקות. 
       
       ב"דברי הכנסת" אני לא אומר את שמות המשפחה, אבל אם ישאלו, בעוד 200 שנה או 1,000 שנה, כשיקראו את "דברי הכנסת", מי היתה מנהלת סיעת יחד - אז אומר אולי רק ברמז שהיא היתה רונית. ואם ישאלו מי היה מנהל סיעת חד"ש-תע"ל - נאמר שהוא היה נאזם. בבקשה.

זהבה גלאון (יחד):
       
       אדוני היושב-ראש, מטרתה של הצעת החוק לתיקון פקודת מס הכנסה (זיכוי וניכוי בגין הוצאות טיפול בילדים) היא לגרום לכך שהחברה הישראלית תוכל לנצל את המשאב האנושי המשמעותי שכרגע אינו מנוצל, וזה המשאב האנושי והאיכותי של עבודת נשים. אנחנו יודעים שהיום נשים רבות אינן יוצאות לעבודה כיוון שהנטל הכלכלי שכרוך בכך שצריך לשלוח עוד ילד ועוד ילד או למעון או למטפלת הוא עצום, ובסופו של דבר הנטל נופל על הנשים. הן אלה שנשארות בבית, וכך החברה הישראלית אינה מנצלת את כוח-האדם האיכותי העומד לרשותה.
       
       הצעת החוק הזאת באה לאפשר לאשה שהיא אם לילדים לבחור באחד משני מסלולים חלופיים שאני רוצה להציג בקצרה: מסלול ראשון הוא, שהיא תוכל לקבל נקודות זיכוי בגין הוצאות הטיפול בילדים, והמסלול השני הוא ניכוי סכומים שישולמו בעבור מעון לילדים. אני מאוד מקווה ששר האוצר והכנסת יקבלו את ההצעה הזאת, והכנסת תתרום בכך צעד נוסף וחשוב לשילובן של נשים בחברה הישראלית בשוק העבודה ולקידום מעמדן של נשים בכלל. תודה רבה.
       
היו"ר ראובן ריבלין:
       
       תודה רבה.

       
הצעת חוק לתיקון פקודת מס הכנסה (זיכוי וניכוי תשלומים 
עבור השגחה על ילד בשעות העבודה), התשס"ג-2003
 [הצעת חוק פ/698; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חברי הכנסת, הצעתו של חבר הכנסת עמיר פרץ. חבר הכנסת פרץ, בבקשה. גם לרשות אדוני שלוש דקות.

עמיר פרץ (עם אחד):
       
       אדוני היושב-ראש, חברי הכנסת, היום מונחת הצעה שהיא אחת ההצעות החשובות ביותר, שיכולות להשתלב עם ההצהרות שממשלת ישראל מצהירה, כאשר לצערנו הממשלה הזאת מצהירה הצהרה אחת ופועלת פעולות הפוכות, שהרי אם יש דרך לעודד - - -

	שר האוצר עם הגב אלינו.

היו"ר ראובן ריבלין:
       
       כבוד שר האוצר – אני עוצר את השעון - אדוני שר האוצר, רבותי חברי הכנסת, שר האוצר, כבודו מוזמן לשבת, חבר הכנסת עמיר פרץ מדבר אל אדוני, אדוני יכול לשמוע או לא לשמוע, זה כבר עניינו, אבל לא להיות עם הגב, חלילה.

אילן ליבוביץ (שינוי):
       
       יהיה להם זמן בממשלה הבאה לדבר הרבה.

היו"ר ראובן ריבלין:
       
       חבר הכנסת ליבוביץ, האם אדוני אומר זאת בשמחה או בצער? כי הפרוטוקול לא קולט. די, עברה שעת לצון, ואנו חוזרים לעניינים הרציניים.
       
עמיר פרץ (עם אחד):

       חבר הכנסת ליבוביץ, אני אשאר אתך בכל מקרה, אל תדאג.
     
       חברי הכנסת, אדוני שר האוצר, אני בטוח שהכוונה שלך לעודד - - - 
       
היו"ר ראובן ריבלין:
       
       חברי סיעת העבודה, עמיר פרץ, שהצטרף לסיעתם זה לא כבר, אני מזהיר אתכם שהוא מצטרף אליכם בתור סיעה. אני מציע לכם לכבד. זו הצעה פוליטית, זו לא הצעה פרלמנטרית. 
       
עמיר פרץ (עם אחד):
       
       - - - אני בטוח, שהדרך לעודד את אזרחי ישראל להצטרף לשוק העבודה – ואני מבין, אדוני שר האוצר, שזה אחד הדגלים המרכזיים שעליהם אתה מדבר. 
       
       היום הנשים בישראל הן למעלה ממחצית מהאוכלוסייה במדינת ישראל. אני רוצה לומר, שההחלטה לגבי יציאה לעבודה במדינת ישראל, בעיקר של אשה, היא החלטה לא פשוטה. אשה בישראל, כשהיא מחליטה לצאת לעבודה, היא בודקת מה תהיה התוספת להכנסה המשפחתית. העניין של מעונות-יום הפך היום לנושא מרכזי במדינת ישראל. שמעתי את שר האוצר אומר שהוא רוצה ששני בני-הזוג יעבדו. איך בכלל אשה יכולה לשקול לצאת לעבודה, אם יש לה שני ילדים קטנים, כאשר לפעמים התשלום למעון-יום בעד ילד הוא כמעט 1,800 שקלים, היא צריכה לשלם 3,600 שקלים לשני ילדים במעון-יום ולקבל 3,300 שקלים בשכר מינימום? אין כמעט סיכוי שהיא תצא לעבודה. 
       
       נקודה שנייה, אני חושב שהגיע הזמן שאנחנו נביט על הנשים במדינת ישראל כעל כאלה שכל אחת עומדת בפני עצמה. לא יכול להיות שנושא מעונות-היום בישראל יגרום לכך שנשים יוותרו על הקריירה שלהן. לא יכול להיות שאשה, כאשר היא יולדת, תמצא את עצמה נאלצת לעזוב את מקום העבודה שלה. היא נאלצת להפסיק את הקריירה שלה. לפעמים נשים נמצאות בשיא הקריירה שלהן במקום העבודה, והן נאלצות להתפנות כדי לטפל בתינוק שלהן ולא יכולות להעביר אותו למעון- יום, כי מחיר מעון-היום הוא בהחלט גבוה. 
       
       אני רוצה להזכיר לחברי מהליכוד, שבקדנציה הקודמת הצבעתם בעד החוק הזה. אני אקרא את שמות המצביעים: מיכאל איתן, זאב בוים, נעמי בלומנטל, דוד לוי, דני נוה, גדעון עזרא, ראובן ריבלין, יובל שטייניץ ומאיר שטרית. כל אלה הצביעו בעד החוק בקדנציה הקודמת, ואין לי ספק שהפעם הם לא ישנו את דעתם. תודה רבה. 
       
היו"ר ראובן ריבלין:
       
       תודה רבה לחבר הכנסת עמיר פרץ. כבוד שר האוצר ישיב על כל הצעות החוק ויאמר לכולנו מה עמדת הממשלה באשר לכולן יחד ולכל אחת לחוד. שר האוצר משיב עכשיו, ואני מצפה שלפחות אלה שהציעו את ההצעה ישמעו, כי יש להם רשות אחר כך לומר את דברם.
       
שר האוצר בנימין נתניהו:
       
       אדוני היושב-ראש, אני שותף והממשלה שותפה לכוונה הבסיסית שהובעה כאן על-ידי כל הדוברים לעודד בני-זוג, במקרה הזה בנות-זוג, להיכנס למעגל העבודה. אנחנו חושבים שסיוע בטיפול בילדים הוא אחד האמצעים החשובים להשגת היעד החשוב הזה. אבל הדרך שמוצעת כאן היא לא הטובה ביותר. הייתי אומר שאפילו יש בה מגרעות גדולות מאוד. אנחנו מאמינים, למשל, שאם אני יכול לקחת אותו סכום כסף ולשים אותו ביום לימודים ארוך ובאמצעים דומים, מטבע הדברים, גם מבחינת מי מהציבור שמקבל את ההטבה הזאת, אנחנו עושים דבר שמבחינה חברתית ומבחינה כלכלית שניהם טובים. 
       
       בכמה מן ההצעות שמובאות כאן היום יש אפקט רגרסיבי. הרי על מנת לקבל את הקלת המס, אשה צריכה להרוויח למעלה מ-5,000 שקלים. רוב הנשים שידן אינה משגת מבחינה כלכלית, נמצאות מתחת לזה. לכן, למי אנחנו עוזרים? אנחנו בעצם מייצרים כאן מכשיר שאולי יש לו הטבה מסוימת, אבל היא בוודאות רגרסיבית. זה גם עולה מבדיקות שאנחנו ערכנו. ההטבה הזאת היא ממש רגרסיבית. כיוון שאני מניח שהכוונה של רוב המציעים, אם לא של כולם, היא להטבה פרוגרסיבית,  צריך להבין שהתוצאה איננה תואמת את הכוונה. 
       
       כיוון שאנחנו שותפים לכוונה של עידוד בנות-זוג לצאת לעבודה, אנחנו שוקדים עכשיו, ממש בימים האלה, על אמצעים אחרים. אנחנו נביא אותם בפני הממשלה והכנסת, ועל כן אני מבקש להסיר את ההצעות הללו. הן טובות בכוונתן, אבל לא בשיטתן. התוצאה היא, כמובן, הטבת מס רגרסיבית. היא לא מתאימה ליעד ולמציאות של מדינת ישראל בימים האלה. 
       
היו"ר ראובן ריבלין:
       
       אני מודה מאוד לשר האוצר. חבר הכנסת אלדד, האם אדוני רוצה להשיב?
       
אריה אלדד (האיחוד הלאומי - ישראל ביתנו):
       
       לא. 
       
היו"ר ראובן ריבלין:
       
       גם הנספחים, כל אחד אם רוצה להגיד מלה, בבקשה. חברת הכנסת אורית נוקד - לא; חברת הכנסת זהבה גלאון - לא; חבר הכנסת עמיר פרץ - לא. תודה רבה. 
       
       רבותי, אנחנו עוברים להצבעה על הצעת חוק לתיקון פקודת מס הכנסה (זיכוי וניכוי בגין הוצאות טיפול בילדים), התשס"ג-2003, מאת חבר הכנסת אריה אלדד. נא להצביע על הצעתו של חבר הכנסת אריה אלדד. מי בעד? מי נגד? מי נמנע? 
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 37
בעד ההצעה להסיר מסדר-היום את הצעת החוק – 42
נמנעים – אין
ההצעה להסיר מסדר-היום את הצעת חוק לתיקון פקודת מס הכנסה 
(זיכוי וניכוי בגין הוצאות טיפול בילדים), התשס"ג-2003, נתקבלה. 
       
היו"ר ראובן ריבלין:
       
       37 בעד, 42 נגד. אני קובע שההצעה לא עברה. 
       
       חברי הכנסת, אנחנו עוברים להצעת חוק לתיקון פקודת מס הכנסה (זיכוי וניכוי בגין הוצאות טיפול בילדים), התשס"ג-2003, מאת חברת הכנסת אורית נוקד. נא להצביע. מי בעד? מי נגד? מי נמנע?
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה – 36
בעד ההצעה להסיר מסדר-היום את הצעת החוק – 44
נמנעים – 1
ההצעה להסיר מסדר-היום את הצעת חוק לתיקון פקודת מס הכנסה 
(זיכוי וניכוי בגין הוצאות טיפול בילדים), התשס"ג-2003, נתקבלה. 
       
היו"ר ראובן ריבלין:
       
       36 בעד, 44 נגד, נמנע אחד. אני קובע שההצעה לא התקבלה. 
       
       רבותי, אנחנו עוברים להצעתה של חברת הכנסת זהבה גלאון באותו עניין. נא להצביע - מי בעד, מי נגד, מי נמנע. בבקשה, רבותי חברי הכנסת.
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה – 33
בעד ההצעה להסיר מסדר-היום את הצעת החוק – 39
נמנעים – אין
ההצעה להסיר מסדר-היום את הצעת חוק לתיקון פקודת מס הכנסה 
(זיכוי וניכוי בגין הוצאות טיפול בילדים), התשס"ג-2003, נתקבלה.

היו"ר ראובן ריבלין:
       
       33 בעד, 39 נגד, אין נמנעים. אני קובע שהצעת החוק לא נתקבלה.

       רבותי, עכשיו אנחנו עוברים להצעתם של חברי הכנסת עמיר פרץ, דוד טל ואילנה כהן. נא להצביע - מי בעד, מי נגד, מי נמנע באותו עניין.
       
הצבעה מס' 11
       
בעד ההצעה להעביר את הצעת החוק לדיון מוקדם בוועדה – 35
בעד ההצעה להסיר מסדר-היום את הצעת החוק – 40
נמנעים – אין
ההצעה להסיר מסדר-היום את הצעת החוק לתיקון פקודת מס הכנסה 
(זיכוי וניכוי תשלומים עבור השגחה על ילד בשעות העבודה), התשס"ג-2003, נתקבלה.
       
היו"ר ראובן ריבלין:
       
       35 בעד, 40 נגד, אין נמנעים. אני קובע שגם הצעה זו ירדה מסדר-היום. 
       
       שר האוצר ישקול בעניין זה לעתיד לבוא, כפי שאמר לפרוטוקול. אני מאוד מודה לשר האוצר ולמציעים.


הצעת חוק להקלות במס ליחידת דיור שנייה 
(תיקוני חקיקה), התשס"ד-2004
 ["דברי הכנסת", מושב שני, חוב' ל"ה, עמ' .]
(הצעת חבר הכנסת נסים זאב)

היו"ר ראובן ריבלין:
       
       רבותי, אנחנו עוברים להצעתו של חבר הכנסת נסים זאב - תשובה והצבעה. אדוני השר, האם אדוני מסתפק באמירה שהממשלה מתנגדת?

שר האוצר בנימין נתניהו:
       
       הממשלה לא מתנגדת.
       
היו"ר ראובן ריבלין:
       
       הממשלה מסכימה. חבר הכנסת נסים זאב, רציתי לתת לך הזדמנות לדבר. אם הממשלה מסכימה, אתה לא יכול לדבר, רק אם מישהו מתנגד. יש מישהו שמתנגד? אין מתנגדים. רבותי, חברי הכנסת, אנחנו עוברים להצבעה. נא לשבת. 
       
       נא להצביע - מי בעד, מי נגד, מי נמנע.

הצבעה מס' 12
       
בעד ההצעה להעביר את הצעת החוק לדיון מוקדם בוועדה – 49
נגד – 6
נמנעים – 1

היו"ר ראובן ריבלין:
       
       49 בעד, שישה נגד,  נמנע אחד. אני קובע, שהצעת חוק הקלות במס ליחידת דיור שנייה (תיקוני חקיקה), התשס"ד-2004, של חבר הכנסת נסים זאב - - -

אופיר פינס-פז (העבודה-מימד):
       
       לא, לא.

היו"ר ראובן ריבלין:
       
       חברי הכנסת, הצעת חוק הקלות במס ליחידת דיור שנייה, של חבר הכנסת נסים זאב, עברה בקריאה טרומית ברוב של 49 נגד שישה, ונמנע אחד, והיא תועבר לוועדת הכספים על מנת להכינה לקריאה ראשונה. יושב-ראש ועדת הכספים הודיע שהצביע בטעות כך ולא אחרת. אני שמעתי את יושב-ראש ועדת הכספים, ואינני משנה את ההצבעה.
       
       בבקשה, ראשי הסיעה, האם חברי הכנסת לא הבינו על מה דובר? בבקשה, חבר הכנסת פינס-פז. היתה פה אי-הבנה. נחזור על ההצבעה.

אופיר פינס-פז (העבודה-מימד):
       
       אדוני היושב-ראש, על-פי לוח הזמנים שנמצא אצלי, ואני מקווה שהוא מדויק, אחרי הצעות החוק על זיכוי וניכוי תשלומים בעבור השגחה על  ילד, יש הצעות חוק של חברי הכנסת יצחק כהן ואורית נוקד על ריבית פיקדון יומי על יתרת זכות, ולכן אנשים הצביעו בעד.

היו"ר ראובן ריבלין:
       
       הבנתי אותך. כאשר רגע לפני כן מודיע לי המציע שהוא חוזר בו מהצעתו והממשלה מסכימה, מה אני יכול לעשות? לבקש בכל רגע מהמזכירות לשנות? חברי הכנסת מגישים הצעות ואחר כך חוזרים בהם. אז עכשיו אני אומר: אתה צודק. אתם רוצים הצבעה חוזרת? בבקשה.
       
       הצבעה חוזרת על ההצעה של נסים זאב. חבר הכנסת אופיר פינס, אתה מסכים להצבעה חוזרת על ההצעה של נסים זאב?
       
אופיר פינס-פז (העבודה-מימד):
       
       כן.

היו"ר ראובן ריבלין:
       
       ובכן, רבותי, מרגע זה אודיע מה ירד מסדר-היום. אל תשנו לי את סדר-היום, רק תמחקו את מי שביקש להוריד.
       
       ובכן, אנחנו עוברים להצבעה חוזרת. סדר-היום שלפניכם אינו כסדר היום שלפני. בשביל מה להתווכח על דברים של מה בכך? אנחנו חוזרים על ההצבעה על הצעתו של חבר הכנסת נסים זאב, והצעתו היא הצעת חוק הקלות במס ליחידת דיור שנייה (תיקוני חקיקה). הממשלה מסכימה, אין מתנגדים, ולכן אני עובר להצבעה. 
       
       נא להצביע - מי בעד, מי נגד, מי נמנע.

הצבעה מס' 13
       
בעד ההצעה להעביר את הצעת החוק לדיון מוקדם בוועדה – 55
נגד – 10
נמנעים – 2
ההצעה להעביר את הצעת חוק הקלות במס ליחידת דיור שנייה (תיקוני חקיקה), 
התשס"ד-2004, לדיון מוקדם בוועדה שתקבע ועדת הכנסת נתקבלה. 

היו"ר ראובן ריבלין:
       
       בשביל מה להתווכח? אני אתחיל לעשות את זה, ואתם תסיימו היום בשתים-עשרה בלילה. תסמכו עלי. אני אומר לכם שהצעת החוק של חבר הכנסת נסים זאב עברה בקריאה טרומית והיא תועבר לוועדת הכספים להכנתה לקריאה ראשונה. תודה רבה.
       
אופיר פינס-פז (העבודה-מימד):
       
       ועדת הכלכלה.
       
היו"ר ראובן ריבלין:
       
       תועבר לועדת הכנסת, על מנת שתקבע באיזו ועדה תידון הכנתה לקריאה ראשונה.
       

הצעת חוק שירות המדינה (מינויים) 
(תיקון - ייצוג הולם לבני העדה האתיופית), התשס"ד-2004
       ["דברי הכנסת", חוב' ז', עמ' .]
(הצעת חבר הכנסת מיכאל איתן)

היו"ר ראובן ריבלין:
       
       אני עובר לנושא הבא שעל סדר-היום: הצעת חוק שירות המדינה (מינויים) (תיקון – ייצוג הולם לבני העדה האתיופית), התשס"ד-2004. רבותי חברי הכנסת, הצבעה בלבד. נא לשבת. 
       
       מי בעד, מי נגד, מי נמנע? נא להצביע.
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 67
נגד – 1
נמנעים – אין
ההצעה להעביר את הצעת חוק שירות המדינה (מינויים) (תיקון – ייצוג הולם לבני 
העדה האתיופית), התשס"ד-2004, לדיון מוקדם בוועדת החוקה, חוק ומשפט נתקבלה.

היו"ר ראובן ריבלין:
       
       67 בעד,  אחד נגד, אין נמנעים. אני קובע שהצעת חוק שירות המדינה (מינויים) (תיקון – ייצוג הולם לבני העדה האתיופית), התשס"ד-2004, עברה בקריאה טרומית, והיא תועבר לוועדת החוקה, חוק ומשפט על מנת להכינה לקריאה ראשונה. 
       
       אני מודה לחבר הכנסת איתן ולחבר הכנסת אריאל, אשר הגיש שאילתא בעל-פה שתידון מאוחר יותר.
       

הצעת חוק יסודות התקציב (תיקון - פטור מדמי 
חכירה למסגדים וכנסיות), התשס"ד-2004
[הצעת חוק פ/2441; נספחות.]
(הצעת קבוצת חברי הכנסת)

היו"ר ראובן ריבלין:
       
       אנחנו עוברים לסעיף הבא שעל סדר-היום: הצעת חוק יסודות התקציב (תיקון – פטור מדמי חכירה למסגדים וכנסיות), התשס"ד-2004. ינמק מהמקום, שכן יש הסכמה, חבר הכנסת מוחמד ברכה. בבקשה. מי שרוצה להתנגד, יבוא עכשיו.

מוחמד ברכה (חד"ש-תע"ל):
       
       אדוני היושב-ראש, זו הצעת חוק שבאה בהמשך להצעת החוק של חבר הכנסת ליצמן, שפוטרת בתי-כנסת מתשלום דמי חכירה למינהל מקרקעי ישראל. ההצעה היא להוסיף גם את המסגדים ואת הכנסיות, ואני אומר כבר עכשיו, שבעת הטיפול בוועדה אנחנו נציע להוסיף גם את המקומות הקדושים של העדה הדרוזית, ושאני מקבל על עצמי את התניית הממשלה, שהנושא יקודם יחד עם הצעת החוק של חבר הכנסת ליצמן. תודה רבה, אדוני.
       
היו"ר ראובן ריבלין:
       
	כבוד השר שטרית יענה, כשר המקשר.

שר התחבורה מאיר שטרית:
       
       אדוני היושב-ראש, בתנאים שהזכיר חבר הכנסת ברכה, אנחנו תומכים בהצעת החוק. מובן שהמשך החקיקה יתואם עם משרד האוצר, ובתנאים האלה אנחנו מסכימים כמובן להצעת החוק.
       
היו"ר ראובן ריבלין:
       
       תודה רבה. ובכן, האם מישהו ביקש להתנגד? 
       
       אני עובר להצבעה. חברי הכנסת, הצעת חוק יסודות התקציב (תיקון – פטור מדמי חכירה למסגדים וכנסיות), התשס"ד-2004 - נא להצביע מי בעד, מי נגד, מי נמנע.
       

הצבעה מס' 15
       
בעד ההצעה להעביר את הצעת החוק לדיון מוקדם בוועדה – 34
נגד – 3
נמנעים – 1
ההצעה להעביר את הצעת חוק יסודות התקציב (תיקון – פטור מדמי חכירה 
למסגרים וכנסיות), התשס"ד-2004, לדיון מוקדם בוועדת הכספים נתקבלה.
       
היו"ר ראובן ריבלין:
       
       34 בעד, שלושה מתנגדים,  נמנע אחד. אני קובע שהצעת חוק יסודות התקציב (תיקון – פטור מדמי חכירה למסגרים וכנסיות) עברה, ואם זו הצעת חוק-יסוד, היא תועבר לוועדת החוקה, חוק ומשפט.
       
שר התחבורה מאיר שטרית:
       
       לא, לוועדת הכספים.
       
רוחמה אברהם (הליכוד):
       
       ההצעה של חבר הכנסת - לוועדת הכספים.
       
היו"ר ראובן ריבלין:
       
       חוק-יסוד לוועדת הכספים? טוב, בבקשה. היא תועבר לוועדת הכספים להכנתה לקריאה ראשונה. תודה רבה.
       
       
הצעת חוק המועצה להשכלה גבוהה (תיקון - שילוב סטודנטים 
בהוראה במערכת החינוך), התשס"ד–2004
       [הצעת חוק פ/2093; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חברי הכנסת, אנחנו עוברים להצעת חוק המועצה להשכלה גבוהה (תיקון – שילוב סטודנטים בהוראה במערכת החינוך), של חברי הכנסת אהוד רצאבי ורשף חן. על ההצעה תשיב מהמקום שרת החינוך. בבקשה. 
       
אהוד רצאבי (שינוי):
       
       אדוני היושב-ראש, חברי הכנסת, הצעת חוק זו עוסקת בתרומתם של סטודנטים למערכת החינוך כנגד קבלת נקודות זיכוי במסגרת קורסי בחירה לקבלת תואר אקדמי. 
       
       בבסיס ההצעה - סטודנטים מעניקים במסגרות בית-ספריות בכל רחבי הארץ שעות לימוד נוספות בנושאים שונים לתלמידים בכל השכבות והגילים. הצעת החוק איננה מתערבת בחופש האקדמי של המוסדות להשכלה גבוהה ומשאירה לשיקול דעתן את האפשרות להעניק נקודות זיכוי במסגרת התוכנית כפי שיקבע שר החינוך. 
       
       יעדי הצעת החוק: סיוע בצמצום הפערים במערכת החינוך, עידוד מעורבות חברתית, העשרה בתחומים נוספים שאינם כלולים בתוכנית הלימודים, לרבות העברת תכנים וייזום פעילויות בנושאים חברתיים. תודה. 
       
היו"ר ראובן ריבלין:
       
       תודה. כבוד השרה, בבקשה. 
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, העיגון בחקיקה של התוכנית הזאת עולה בקנה אחד עם החוק שקיים לעידוד מעורבות סטודנטים ביום חינוך ארוך. אנחנו תומכים בהחלטת ועדת השרים לקדם את הצעת החוק, אבל בשני סייגים. ראשית, בתיאום עם משרד החינוך, דבר שהמציעים מסכימים לו, כדי לדון בסוגיית התמורה במקום נקודות זכות אקדמיות בהמשך החקיקה. שנית, בכפוף לכך שהוא יהיה חוק נפרד ולא כחלק מחוק המועצה להשכלה גבוהה, שזה חלק מההתניה של המועצה להשכלה גבוהה, על מנת שלא צריך יהיה לפתוח את חוק המועצה להשכלה גבוהה מחדש. 
       
היו"ר ראובן ריבלין:
       
       תודה לשרה. חברי הכנסת רשף חן ואהוד רצאבי, האם אתם מסכימים להסתייגויות של השרה והממשלה, כפי שהן נוסחו על-ידי שרת החינוך? תודה רבה. 
       
       אם כך, חברי הכנסת, אם אין מתנגדים אנחנו עוברים להצבעה על הצעת חוק המועצה להשכלה גבוהה (תיקון – שילוב סטודנטים בהוראה במערכת החינוך), התשס"ד-2004. נא להצביע. אם ההצעה תעבור, היא תועבר לוועדה בהסתייגויות הממשלה. 
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה – 39
נגד – אין
נמנעים – 1
ההצעה להעביר את הצעת חוק המועצה להשכלה גבוהה (תיקון – שילוב סטודנטים בהוראה 
במערכת החינוך), התשס"ד-2004, לדיון מוקדם בוועדת החינוך, התרבות והספורט נתקבלה. 
       
היו"ר ראובן ריבלין:
       
       39 בעד, אין מתנגדים ונמנע אחד. אני קובע שהצעת החוק עברה בקריאה טרומית והיא תועבר לוועדת החינוך על מנת להכינה לקריאה ראשונה. תודה רבה.
       

הצעת חוק בית-התפוצות, התשס"ד-2004
[הצעת חוק פ/2684; נספחות.]
(הצעת חברת הכנסת ענבל גבריאלי)

היו"ר ראובן ריבלין:
       
       אני מזמין את חברת הכנסת ענבל גבריאלי לנמק מהמקום את הצעת חוק בית-התפוצות. תשיב שרת החינוך. 
       
ענבל גבריאלי (הליכוד):
       
       אדוני היושב-ראש, כנסת נכבדה, אני מניחה שכולכם יודעים שמדובר במוסד שהוא יחיד מסוגו בארץ ובעולם, להבדיל ממוזיאונים אחרים, שעוסקים ביהדות ומנציחים את מלחמות ישראל, יש הרבה מוזיאונים שעוסקים בשואה ומראים את הפן הנגדי לחיים. אני אומר כך, במקום לומר מוות. הייחוד של בית-התפוצות הוא בכך שהוא מנציח את מורשת העם היהודי ואת החיות של העם היהודי, להבדיל מכל אותם מוסדות אחרים. 
       
       מטרתה של הצעת החוק היא לעגן את מעמדו של בית-התפוצות ולהבטיח הקצאת משאבים לפעילותו באופן שיאפשר לו להמשיך ולהוות מרכז תיעוד, חינוך ומורשת לתולדות העם היהודי. 
       
       הצעת החוק קובעת את בית-התפוצות כחברה ממשלתית מעורבת, כך שמדינת ישראל מחזיקה בה בשותפות עם גורמים נוספים הנוטלים חלק במימון פעילותו של בית-התפוצות. 
       
       אני מבקשת מחברי הכנסת לתמוך בהצעת החוק הזאת, ובהזדמנות זאת אני רוצה להודות גם לשרת החינוך על התמיכה שלה וגם לראש הממשלה שתמך בהצעת החוק הזאת והביע את תמיכתו במכתב לוועדת שרים לענייני חקיקה. זאת, כמובן, לאחר שלפני חודשים מספר ראש הממשלה והשרה ביקרו בבית-התפוצות. תודה. 
       
היו"ר ראובן ריבלין:
       
       תודה לחברת הכנסת ענבל גבריאלי. השרה הנכבדה תשיב. כל השרות נכבדות.
       
שרת החינוך, התרבות והספורט לימור לבנת:
       
       כל השרות והשרים. 
       
היו"ר ראובן ריבלין:
       
       בואי נתחיל מהשרות. 
       
שרת החינוך, התרבות והספורט לימור לבנת:
       
       השרות וחברות הכנסת. מדובר בנושא חשוב וייחודי מאין כמותו, שעומד מעבר לכל התבחינים שקיימים בתחום המוזיאונים או בתחום מוסדות המחקר והתרבות, ולכן נדרשת הסדרתו בחוק מיוחד. אני רוצה לברך את חברת הכנסת גבריאלי על יוזמתה לחוקק הצעת חוק כזאת, שאכן מעגנת את בית-התפוצות בחקיקה מיוחדת שנתמכת על-ידי ועדת השרים לחקיקה. אני יודעת שראש הממשלה נשאר במיוחד במליאה על מנת לתמוך בהצעת החוק הזאת, משום שבית-התפוצות קרוב במיוחד ללבו. 
       
       בכפוף לתיאום הנוסח עם המציעה ועם הממשלה בהמשך החקיקה, אני תומכת בהצעת החוק ומבקשת מהכנסת לתמוך בה. 
       
היו"ר ראובן ריבלין:
       
       תודה רבה. יושב-ראש ועדת הכספים, נדמה לי שהיה איזה דיון. האם אדוני רוצה להעיר הערה? רבותי חברי הכנסת, באין מתנגדים ובהסכמת הממשלה אנחנו עוברים להצבעה. 
       
       נא להצביע על הצעת חוק בית-התפוצות, התשס"ד-2004, מטעם חברת הכנסת ענבל גבריאלי. 
       
הצבעה מס' 17
       
בעד ההצעה להעביר את הצעת החוק לדיון מוקדם בוועדה – 35
נגד – אין
נמנעים – 1
ההצעה להעביר את הצעת חוק בית-התפוצות, התשס"ד-2004, 
לדיון מוקדם בוועדת החינוך, התרבות והספורט נתקבלה. 
       
היו"ר ראובן ריבלין:
       
       35 בעד, אין מתנגדים ונמנע אחד. אני קובע שהצעת חוק בית-התפוצות, התשס"ד-2004, עברה בקריאה טרומית והיא תועבר לוועדת החינוך על מנת להכינה לקריאה ראשונה. 
       

הצעת חוק לתיקון פקודת הסטטיסטיקה [נוסח חדש] 
(עבירת קנס), התשס"ד-2004
[הצעת חוק פ/2616; נספחות.]
(הצעת חברת הכנסת אורית נוקד)

היו"ר ראובן ריבלין:
       
       אנחנו עוברים לחברת הכנסת אורית נוקד, אשר פעילה היום מאוד בחקיקה, והיא תציע הצעת חוק לתיקון פקודת הסטטיסטיקה. ישיב השר מאיר שטרית. בבקשה. 
       
אורית נוקד (העבודה-מימד):
       
       אדוני היושב-ראש, חברי הכנסת, כיום, על-פי המצב החוקי, מי שלא משתף פעולה עם עובדי הלשכה המרכזית לסטטיסטיקה צפוי לעונש מאסר עד שלושה חודשים. הדבר הזה נראה לי לא נכון, במיוחד כאשר קראנו שהיו מקרים שבהם היו איומים על מי שלא היה לו זמן ולא יכול היה למלא את השאלונים. לכן הנחתי את הצעת החוק שבה אני מציעה לקבוע, כי אי-שיתוף פעולה עם עובדי הלשכה ייחשב עבירה שהעונש עליה יהיה קנס כספי בסך 1,000 שקל. 
       
היו"ר ראובן ריבלין:
       
       תודה רבה. ישיב כבוד השר שטרית. 
       
שר התחבורה מאיר שטרית:
       
       אדוני היושב-ראש, בשבוע שעבר אישרנו הצעת חוק זהה בדיוק של חבר הכנסת אופיר פינס, שבעצם מציע הצעה הגיונית. במקום להטיל מאסר שקשה לאכוף אותו, התהליך לוקח זמן שיפוט וכן הלאה, הוא מציע לקבוע עונש אפקטיבי, קנס במקום מאסר. חבר הכנסת אופיר פינס הסכים שהחקיקה לא תכלול את הסקטור העסקי, ואני מניח, חברת הכנסת אורית נוקד, שאת מסכימה לאותם התנאים שהסכים להם חבר הכנסת אופיר פינס. 
       
אורית נוקד (העבודה-מימד):
       
       בוודאי. 
       
שר התחבורה מאיר שטרית:
       
       היא מסכימה לאותם התנאים - כמו אופיר פינס. ההצעה לא תכלול את הסקטור העסקי. בתנאים האלה אנחנו מסכימים להצעת החוק, ואני מציע להעביר אותה לאותה ועדה שאליה הועברה ההצעה הראשונה להכנה לקריאה ראשונה. 
       
היו"ר ראובן ריבלין:
       
       תודה רבה. האם מקובל עלייך? 
       
אורית נוקד (העבודה-מימד):
       
       בוודאי. 
       
היו"ר ראובן ריבלין:
       
       תודה רבה. רבותי חברי הכנסת, יש הסכמה של הממשלה ואין מי שמבקש להתנגד. 
       
       אנחנו עוברים להצבעה על הצעת חוק לתיקון פקודת הסטטיסטיקה [נוסח חדש] (עבירת קנס), של חברת הכנסת אורית נוקד. נא להצביע. 
       
הצבעה מס' 18
       
בעד ההצעה להעביר את הנושא לדיון מוקדם בוועדה – 27
נגד – אין
נמנעים – אין
ההצעה להעביר את הצעת חוק לתיקון פקודת הסטטיסטיקה [נוסח חדש] 
(עבירת קנס), התשס"ד-2004, לדיון מוקדם בוועדת החוקה, חוק ומשפט נתקבלה. 
       
היו"ר ראובן ריבלין:
       
       27 בעד, אין מתנגדים ואין נמנעים. אני קובע שהצעת החוק עברה והיא תועבר לוועדת החוקה, חוק ומשפט על מנת להכינה לקריאה ראשונה. 

       
הצעת חוק התקשורת (בזק ושידורים) (תיקון - פרסומות מקומיות 
בערוצים הקהילתיים והמקומיים), התשס"ד-2004
[הצעת חוק פ/2749; נספחות.]
(הצעת קבוצת חברי הכנסת)

היו"ר ראובן ריבלין:
       
       אנחנו עוברים להצעת חוק התקשורת (בזק ושידורים) (תיקון – פרסומות מקומיות בערוצים הקהילתיים והמקומיים), התשס"ד-2004. תשובה והצבעה במועד מאוחר יותר. אני מזמין את חבר הכנסת איתן כבל, המנצל את הקווטה של סיעתו, שאחרת היא תאבד את הקווטה. 
       
       אחר כך יש לנו עוד הצעה בקריאה שנייה ושלישית ואחר כך השר מאיר שטרית ואני נוכל להתפנות לדיון בעניין הרבה יותר רציני. 
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני השר, חברות הכבלים והלוויין מקצות ערוצי שידור למען שידור בערוצים קהילתיים ומקומיים, אשר תוכנם כולו מופנה לתושבי אותה קהילה או מקום. עם זאת, למימוש חובתם על-פי חוק התקשורת, חברות הכבלים והלוויין מעבירות בפועל תקציבים זעומים לערוצים אלה, הערוצים סובלים מאחוזי צפייה מזעריים ומחוסר מקצועיות, אשר בהכרח מובילים לגסיסתם ולסגירתם. 
       
       הצעת חוק זו קובעת, כי גורמים מקומיים הפועלים בערוצים קהילתיים ומקומיים יפיקו פרסומות עבור בתי-עסק הפועלים באזור בלבד, אשר ישודרו בערוצים הקהילתיים והמקומיים. מטרת הצעת החוק היא מחד גיסא לסייע לפרנסת בעלי העסקים הקטנים באזור, ומאידך גיסא לסייע להגברת מימון המועבר לערוצים הקהילתיים והמקומיים באמצעות התשלום עבור הפרסומות ובכך לסייע להפעלתם. 
       
       בכוחן של פרסומות מקומיות, אשר יופקו בערוצים אלו, לקדם באופן משמעותי את ההפקות העצמאיות של הערוצים הקהילתיים והמקומיים, אשר מעתה ייתוסף להם מקור מימון, והם לא יידרשו להתבסס רק על ההקצבה המזערית הניתנת להם כיום. 

היו"ר ראובן ריבלין:
       
       חבר הכנסת כבל, נדמה לי שבוועדת הכלכלה עברה הצעת חוק, שעדיין משרד התקשורת לא נתן דעתו עליה, שבכלל כל רשת שקיבלה את הזכות המקומית הופכת להיות רשת ארצית עם אנטנות, 20  קילומטרים ויותר ממקום - - - כך שבכלל אני תומך מאוד בהצעתך, אבל משהו משתבש פה בראייה ובתפיסה של הרדיו המקומי. 

איתן כבל (העבודה-מימד):
       
       זה לא רדיו.

שר התחבורה מאיר שטרית:
       
       טלוויזיה בכבלים.

איתן כבל (העבודה-מימד):
       
       טלוויזיה.  אדוני היושב-ראש, אני יודע, אתה היית השר. היום אין סינכרון. זאת אומרת, כל אחד - - - 

היו"ר ראובן ריבלין:
       
       הבנתי. אני מקווה שהממשלה לא תתנגד לזה.

איתן כבל (העבודה-מימד):
       
       אני רוצה להוסיף: נציין שהערוצים הקהילתיים והמקומיים לא יתחרו על נתח הפרסום בערוצים המסחריים, מאחר שמוצע כי המפרסמים יהיו לקוחות קטנים שאין להם צורך ויכולת כספית לפרסום בערוצים המסחריים.
       
       אדוני היושב-ראש והשר לשעבר, אני יודע מה קרה בוועדה.


היו"ר ראובן ריבלין:
       
       יש לי חדשות בשבילך: אני אהיה גם יושב-ראש לשעבר. 

איתן כבל (העבודה-מימד):
       
       זה כן. אבל מי יודע, אולי תהיה שר בעתיד?

היו"ר ראובן ריבלין:
       
       בכיף. 

חיים אורון (יחד):
       
       לשעבר באופן היסטורי. 

איתן כבל (העבודה-מימד):
       
       כן, היסטורי.
       
       אדוני היושב-ראש, שמעתי את תגובת משרד האוצר ומשרד התקשורת. אתה יודע, היית שר התקשורת, לעתים יש איבוד פרופורציות כל כך מוחלט, שהטענה היא שאם אנחנו ניתן לערוצים הקהילתיים, ש"פלאפל חתוכה" מראש-העין יוכל לפרסם, לא פרסום על-ידי חברות פרסום - - - 

שר התחבורה מאיר שטרית:
       
       20,000 דולר.

איתן כבל (העבודה-מימד):
       
       בדיוק. זה מה שישבור ויפתח את כל הפרסום בערוצים? 

שר התחבורה מאיר שטרית:
       
       זה בניגוד לכוונת המחוקק.

איתן כבל (העבודה-מימד):
       
       נכון.

שר התחבורה מאיר שטרית:
       
       כשעשיתי את החוק נאמר, שבתוך חמש שנים השר יכול - - - 

איתן כבל (העבודה-מימד):
       
       נכון מאוד.

היו"ר ראובן ריבלין:
       
       האם אדוני רוצה להשיב לו? כי גם בשבוע הבא נהיה בחוץ-לארץ, אל תהיה מודאג.

איתן כבל (העבודה-מימד):
       
       אדוני השר, אני אפילו לא התכוונתי ללכת כל כך רחוק. כוונתך נכונה. לעתים, איבוד הפרופורציות - גם הקימו את הערוץ הקהילתי, גם הורגים אותו. אתה לא רוצה ערוץ קהילתי, תבוא ותגיד: חבר'ה, לא יהיה ערוץ קהילתי. אין שום בעיה. אתם לא רוצים? אבל זה מפעל כל כך מדהים. אם אתה מסתובב ביישובים השונים בארץ, ואתה רואה אנשים, בעיקר פנסיונרים, באים, מתכנסים, עושים עבודת קודש למען הקהילה המקומית. מה קרה? אם יהיה פרסום - אני תמיד נותן אצלנו את הדוגמה של "פלאפל חתוכה", כי הוא נקודתי. מה הוא ישפיע על פיצה "האט" או על הפרסומות בטלוויזיה? זה פשוט לעתים כל כך מגוחך.
       
       אני יודע שהיושב-ראש מוקדי תומך בזה. אני מקווה, ונדברתי עם יושב-ראש הקואליציה גדעון סער, שאני מודה לו, שאנחנו ננסה להגיע להידברות ולהסכמה, כי זה באמת לעג לרש להתנגד להצעה כזאת. תודה רבה, אדוני היושב-ראש.

שר התחבורה מאיר שטרית:
       
       אני יכול להשיב לו, אבל שזה לא ייחשב תשובה?

היו"ר ראובן ריבלין:
       
       לא. אבל אדוני יוכל לעזור בממשלה. לפי דעתי, יש אפשרות לדון בחוק הזה בוודאי. אני לא רוצה לומר שאני תומך או לא תומך, כי אני יושב-ראש הכנסת. אני לא תומך, אני מצביע. אני מצביע כשצריך להצביע בכל התוקף בכל עניין. 

       
הצעת חוק העונשין (תיקון מס' 83), התשס"ה-2004
       [מס' כ/50; "דברי הכנסת", חוב' ז', עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       חברי, אנחנו עוברים להצעת חוק העונשין (תיקון מס' 83), קריאה שנייה ושלישית. כבוד יושב-ראש הוועדה הנמרץ, בבקשה.  להצעת החוק אין הסתייגויות. זהו חוק שיזמו אותו חברי הכנסת אריה אלדד, גלעד ארדן, אליעזר כהן ויורי שטרן. בבקשה, אדוני. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אנחנו מביאים הצעת חוק שעל-פיה דיני העונשין של מדינת ישראל יחולו גם על עבירת חוץ שהיא עבירה על חוק איסור הכחשת השואה. 
       
       המשמעות של הצעת החוק הזאת שאנחנו מביאים היום לאישור הכנסת היא, שאם אדם ביצע עבירה של הכחשת השואה והוא מגיע למדינת ישראל, יהיה אפשר להעמיד אותו כאן לדין, אף שדיני העונשין אינם חלים, בדרך כלל, במיוחד בעבירות של ביטוי, כאשר העבירה אינה מבוצעת בארץ. דיני העונשין מטבעם נועדו להגן על ההסדרים שקיימים בתוך המדינה, וברובם המכריע הם אינם חלים כאשר עבירות בוצעו נגד ריבונות אחרת במקומות אחרים. 
       
       התלבטנו הרבה בעניין הזה בוועדת החוקה, חוק ומשפט וגם התייעצנו עם גורמים שונים. יזם את החוק חבר הכנסת אריה אלדד, והנימוקים שלו היו נימוקים שנגעו גם להבנה וללב של כולנו. מצד אחד, היינו ערים לחריגות מבחינת הנורמות המשפטיות, ואולי גם הפרקטיות. קשה להאמין שאדם שיכול להיות מועמד לדין בישראל בגלל הכחשת השואה, יבוא במיוחד לישראל על מנת שיעמידו אותו כאן לדין. הסגרה בטח לא נוכל לקבל על עבירת ביטוי אם היא נעשתה בחוץ-לארץ, ואני לא מאמין שהחוק הזה, בסופו של דבר, יהיה חוק מעשי שיובא לידי יישום באחד המשפטים במדינת ישראל אי-פעם. יכול להיות שכן, יכול להיות שלא, יכול להיות שלא ייעשה שימוש פרקטי בחוק הזה. לא יהיה מצב שבבית-משפט בישראל יפתחו את ספר החוקים, יפתחו את החוק שאנחנו  מחוקקים היום והשופט יגיד: על-פי החוק הזה אני מרשיע את הנאשם שהכחיש  את השואה בחוץ-לארץ, במקום כזה או אחר. 
       
        אבל, בכל זאת החלטנו לתמוך בחוק, לקדם אותו, וזאת על רקע עמדתו של המציע, שגם שכנע אותנו ואמר: בימים אלה שבהם יש תופעה גדלה והולכת של הכחשת השואה, מדינת ישראל, כמדינה יהודית שהנושא של השואה הוא אחד המרכיבים של זהותה, ואפילו של קיומה, לא יכולה להישאר אדישה לתופעה הזאת. החקיקה הזאת תעביר מסר ברור גם באשר לעמדתנו ביחס למכחישי השואה, לתופעה של הכחשת השואה, וגם אמירה ברורה שאם אותו אדם רוצה לבוא לארץ, הוא ידע שאנחנו לא רוצים אותו פה. ואם אותו אדם יגיע לארץ וירצה להתמודד עם מה שהוא עשה, אנחנו כן נשפוט אותו. לכן החלטנו בסופו של דבר לאשר את הצעת החוק ולהביא אותה לקריאה שנייה ולקריאה שלישית במליאה, ואני מבקש את אישור המליאה. 

היו"ר ראובן ריבלין:
       
       אני מאוד מודה ליושב-ראש ועדת החוקה. 

מיכאל גורלובסקי (הליכוד):
       
       - - - 

היו"ר ראובן ריבלין:
       
       חבר הכנסת גורלובסקי, אם יש מכחישי שואה בארץ, אדוני יסור לתחנת המשטרה הקרובה ויגיש תלונה. 

מיכאל גורלובסקי (הליכוד):
       
       אני רוצה הצעה אחרת.

היו"ר ראובן ריבלין:
       
       אין פה הצעות אחרות. יש במקרה אחר הצעה אחרת, לא כאן. 
       
       רבותי, אין מסתייגים להצעת חוק זו, לכן נצביע עליה בקריאה שנייה. אנחנו מצביעים בקריאה שנייה על הצעת חוק העונשין (תיקון מס' 83), התשס"ה-2004. נא להצביע. 

הצבעה מס' 19
       
בעד סעיף 1  – 27 
נגד - אין
נמנעים - אין 
סעיף 1 נתקבל.
       
היו"ר ראובן ריבלין:
       
       בעד - 27, אין מתנגדים ואין נמנעים. אני קובע שהצעת חוק העונשין (תיקון מס' 83) עברה בקריאה שנייה.
       
       אני עובר, רבותי חברי הכנסת, מייד להצבעה בקריאה שלישית. נא להצביע.
       
הצבעה מס' 20

בעד החוק – 22
נגד – אין
נמנעים – אין
חוק העונשין  (תיקון מס' 83), התשס"ה-2004, נתקבל.

היו"ר ראובן ריבלין:
       
       22 בעד, ללא מתנגדים וללא נמנעים. חוק העונשין (תיקון מס' 83), התשס"ה-2004, עבר בקריאה שלישית. 
       
       אני מברך את חברי הכנסת ארדן, שטרן ואליעזר כהן. אליעזר כהן צריך להיות ראשון לפי הסדר. חבר הכנסת אלדד יברך בשם המציעים. 

אריה אלדד (האיחוד הלאומי - ישראל ביתנו):
       
       אני מודה לחברים שתמכו בחוק. אני מבקש להודות לעוזרים הפרלמנטריים נעמה ותומר, שסייעו לי להכין את החוק, ולחבר הכנסת מיקי איתן, יושב-ראש ועדת החוקה, שסייע בהבאתו של החוק לרגע הזה. 


הצעת חוק הביטוח הלאומי (תיקון מס' 78) (אי-תשלום גמלאות 
בשל פשע שבוצע מתוך מניע לאומני), התשס"ה-2004 
       ["דברי הכנסת", חוברת זו, עמ' .]
(קריאה ראשונה)
היו"ר ראובן ריבלין:
       
       אנו עוברים לסעיף הבא: הצעת חוק הביטוח הלאומי  (תיקון מס' 78) (אי-תשלום גמלאות בשל פשע שבוצע מתוך מניע לאומני), התשס"ה-2004, של חבר הכנסת אלדד. הצבעה בלבד.

	רבותי חברי הכנסת, נא להצביע.
 
הצבעה מס' 21
       
בעד ההצעה להעביר את הצעת החוק לוועדה  - 23 
נגד – 3
 נמנעים – אין
ההצעה להעביר את הצעת חוק הביטוח הלאומי (תיקון מס' 78) (אי-תשלום גמלאות בשל 
פשע שבוצע מתוך מניע לאומני), התשס"ה-2004, לוועדה שתקבע ועדת הכנסת נתקבלה. 

היו"ר ראובן ריבלין:
       
       23 בעד, שלושה נגד, אין נמנעים. אני קובע שהצעת חוק הביטוח הלאומי  (תיקון מס' 78) (אי-תשלום גמלאות בשל פשע שבוצע מתוך מניע לאומני) עברה בקריאה ראשונה, והיא תועבר לוועדת החוקה להכנתה לקריאה שנייה ולקריאה שלישית.

קריאה:
       
       - - - 

היו"ר ראובן ריבלין:
       
       החגיגה לעולם לא נגמרת, כי נמשכת השרשרת. סליחה, אני מצטער, ההצעה לא עוברת לוועדת החוקה, חוק ומשפט, אלא לוועדת העבודה והרווחה. מי הכין את הצעת החוק לקריאה ראשונה? אני מבין שהחוק הוכן על-ידי ועדת העבודה והרווחה, ולכן יועבר לוועדת העבודה והרווחה להכנתו לקריאה שנייה ושלישית. 
       
מיכאל איתן (הליכוד):

	עם כל הכבוד, יש לנו בוועדה כל הנושא של נפגעי עבירה חדשים. 

היו"ר ראובן ריבלין:
       
       חבר הכנסת איתן, אנחנו לא מנהלים משא-ומתן. אני לתומי חשבתי שמדובר בוועדת החוקה וכך הכרזתי. אבל ההצעה הוכנה בוועדת העבודה. לכן אני מעביר את הנושא לוועדת הכנסת, כדי שתקבע את הוועדה המוסמכת לדון בחוק ולהכינו לקריאה שנייה ושלישית, כי הוא עבר בקריאה ראשונה ברגע זה, אחרי שהוכן לקריאה ראשונה. 

מיכאל איתן (הליכוד):
       
       זה שייך לנפגעי עבירה. 

היו"ר ראובן ריבלין:
       
       שמעת שהכרזתי בהתחלה. תחליטו בוועדת הכנסת. 

שר התחבורה מאיר שטרית:
       
       יש בתקנון כוכבית שאומרת, שכאשר חוק הוכן על-ידי ועדה - - - 

היו"ר ראובן ריבלין:
       
       לכן אמרתי. יש לנו קונפליקט בתוך התקנון, לכן אני מודיע לכם שהכינה את החוק לקריאה ראשונה ועדת העבודה והרווחה, ומטבע הדברים, החוק צריך להיות מוכן לקריאה שנייה ולקריאה שלישית בוועדת החוקה. לכן קונפליקט זה מועבר לוועדת הכנסת, שתבוא ותקבע, ואם תהיה הסכמה בכלל לא תהיה בעיה. 
       

שאילתות בעל-פה

היו"ר ראובן ריבלין:
       
       עכשיו, רבותי, שאילתא חשובה ביותר שמבקש להעלות חבר הכנסת אורי אריאל, וישיב, אחרי שכמה שרים לא רצו להשיב, כבוד שר הפנים, שהוא השר הממונה על נושא העלייה.

שר הפנים אברהם פורז:
       
       לא, אני ממונה על נושא הכניסה לישראל.

היו"ר ראובן ריבלין:
       
       בבקשה, חבר הכנסת אורי אריאל. 
       
215. קליטת יהדות אתיופיה
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני שר הפנים, ב-17 בנובמבר 2004, קרי - לפני כשבועיים, החליטה ועדת שרים לעניין שארית יהודי אתיופיה, שלא יהיה ניתן לקלוט יותר מ-300 נפש בחודש. 
       
       ברצוני לשאול: 
       
1. האם יימצא תקציב לקליטת מספר גדול יותר של עולים? 

2. האם יערער משרדך על החלטה זו? 

3. האם התבקש משרדך לתקצב יותר מ-3,600 עולים לשנה לשנים 2004 ו-2005? תודה. 

היו"ר ראובן ריבלין:
       
       תודה. כבוד השר ישיב.

שר הפנים אברהם פורז:
       
       אדוני היושב-ראש, חברי הכנסת, בישיבתה האחרונה של הממשלה הקודמת, אותה ממשלה שעדיין לא הייתי חבר בה, התקבלה החלטה הנקראת "שארית יהודי אתיופיה", ושם נאמר שהם יעלו לישראל לפי חוק הכניסה לישראל. בין היתר, הוקמה ועדת שרים בראשות שר הפנים, שאמורה לטפל בעניין הזה. בין היתר, הובאו בחשבון שיקולים כלכליים, והדבר נאמר. כשהתקבלה ההחלטה, אני מניח שאלי ישי, שהיה יוזם ההחלטה, חשב שהוא יהיה שר הפנים. אבל מה קרה? הגלגל התהפך ומצאתי את עצמי עומד בראש הוועדה.
       
        המצב הוא שאותם אנשים שבהם מדובר, והם נמצאים באתיופיה, גם באדיס-אבבה וגם בגונדר, אינם יהודים. לא רק שהם אינם יהודים, אלא הם גם אינם זכאי חוק השבות. הם היו יהודים פעם, או אמותיהם היו פעם יהודיות, אבל או שהם התנצרו או שבינתיים נישאו לאחרים, ומדובר בבדיקות שהולכות הרבה אחורנית. אתיופיה גם איננה מדינה שבה מתנהל רישום מדויק של הדברים האלה, כך שהדברים האלה הם מאוד לא מדויקים. לפיכך, משרד הפנים מחזיק באתיופיה צוות של עובדים שמטרתו לבדוק מי הם אלה שאמורים להיכנס בגדר ההחלטה.
       
       אני רק רוצה להזכיר, שב-1998, בתקופת ממשלת נתניהו, היתה החלטה להעלות קבוצה של יהודי אתיופיה. אני אומר יהודים, אבל בואו נאמר, ההגדרה היא שהם כאלה שרוצים לחזור ליהדות. נאמר שעם העלאתה של הקבוצה הזאת שארית הפליטה עלתה, וזהו, ואין. וראו זה פלא, אחרי שאותם 8,000 עלו, פתאום הסתבר שמגיעים עוד ועוד.
       
       יש ארגון אמריקני בשם "נקוץ'", ול"נקוץ'" יש גם ארגון בן או בת, שעוסקים בסיפור הזה, והם כל הזמן לוחצים על ממשלת ישראל להביא יותר ויותר מהיהודים. העניין הזה מאוד מורכב ומסובך, משום שקודם כול צריך לבדוק את הזכאות. הרי אם לא נקפיד עם הזכאות, אנחנו עלולים למצוא את עצמנו במצב שזכות לזכאות יש כמעט לכל אתיופי, ואנחנו לא רוצים. לכן משרד הפנים במשך השנים נערך לרשימה שמונה קרוב ל-15,000 שמות, שהיא רשימה סגורה. 
       
       עכשיו אנחנו מגיעים ליכולת הקליטה של המדינה. יכולת הקליטה של המדינה מבחינה כלכלית - - - 

היו"ר ראובן ריבלין:
       
       אדוני שר הפנים, נגיד שעכשיו מודיעים לנו כל יהודי צרפת - - - 

שר הפנים אברהם פורז:
       
       אבל הם לא יהודים. 

היו"ר ראובן ריבלין:
       
       לא, כל יהודי צרפת.

שר הפנים אברהם פורז:
       
       הם לא יהודים.

היו"ר ראובן ריבלין:
       
       מי?

שר הפנים אברהם פורז:
       
       הפלאשמורה.

היו"ר ראובן ריבלין:
       
       נקבע שהם יכולים לעלות, שהם ברשימה. תבהיר את זה. 

שר הפנים אברהם פורז:
       
       אדוני יושב-ראש הכנסת, אם הם היו יהודים, או אם הם היו זכאי חוק השבות, והיו מתייצבים בנמל התעופה בן-גוריון, אפילו כולם ביום אחד, בהנחה שהיתה אונייה כמו "קווין מרי", שהיתה מסוגלת להביא אותם, היינו חייבים לקלוט את כולם. אלא שזה ברור, ועל זה נפסק לא אחת, שלא רק שהם אינם יהודים, הם אינם זכאי חוק השבות, ולכן הם נכנסים לפי חוק הכניסה לישראל, ולכן הם עוברים תהליך של גיור פה בארץ. לכן אין חובה חוקית, לפי חוק השבות, על מדינת ישראל, להביא אותם לכאן. עושים את זה מתוך רצון טוב, שאומרים, הואיל והיה להם דם יהודי לפני כמה דורות מצד אמותיהם - - - 

היו"ר ראובן ריבלין:
       
       ניתן להם הזדמנות להוסיף שאלות. בוודאי אדוני יוכל להרחיב.

שר הפנים אברהם פורז:
       
       הואיל וזאת הסיטואציה, נאפשר להם להגיע לפי חוק הכניסה לישראל. הם יעברו תהליך גיור בארץ, ורק לאחר שיתגיירו, יקבלו או.קיי.
       
       רבותי, למה 300 בחודש? הקליטה של כל יהודי מאתיופיה, או כל זכאי מאתיופיה, עולה 100,000 דולר. לצערי הרב, כל אותם ארגונים יהודיים בתפוצות שמטיפים לנו - - -
       
אורי יהודה אריאל (האיחוד הלאומי - ישראל ביתנו):
       
       זו לא אמת. זו לא אמת.
       
היו"ר ראובן ריבלין:
       
       חבר הכנסת אורי אריאל, עוד רגע אתה תדבר.
       
שר הפנים אברהם פורז:
       
       שרת הקליטה תשמח לשמוע ממך, שיש לך מקורות לתגבר את תקציב הקליטה. אני רק אומר, שכל אותם ארגונים שמטיפים לנו מבוקר עד לילה להביא את הפלאשמורה מאתיופיה בקצב מואץ, לא הגדילו את תרומותיהם והם לא עוזרים במימון בשום צורה שהיא. הכול נופל על קופת האוצר הישראלי. אתה יודע מה? אולי אתה צודק. אולי באופן זניח נותנים משהו. בגדול, המאסה העיקרית של המימון היא מכספי המדינה. 100,000 דולר עולה קליטה של אדם אחד. לכן, יכולתה של המדינה לקלוט - ואני אומר זאת על דעת שרת הקליטה - היא 300 בחודש. את ה-300 בחודש יש לנו יכולת לממן. אנחנו מביאים אותם לפה ועושים את מה שניתן. אין יכולת כלכלית לקלוט יותר מזה.
       
היו"ר ראובן ריבלין:
       
       תודה רבה. השר ימשיך ויעמוד פה, ועוד צפויות לו שאלות, כי לחבר הכנסת אורי אריאל תשובה להרחבה. לאחר מכן, נרשמו שניים, ואני שכחתי שקבענו בנשיאות מראש: גם חבר הכנסת מלכיאור שהגיש הצעה לסדר-היום והפכנו אותה לשאילתא בעל-פה יוכל לשאול. כרגע, כך יהיה הסדר: חבר הכנסת אורי אריאל, ואחריו - חבר הכנסת מלכיאור, ואחריהם - חברי הכנסת דהאמשה ויהלום. ואז, אדוני השר ישיב לכולם.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, אדוני השר, איך יכול לעמוד שר הפנים על הדוכן ולהגיד שיש בעיה תקציבית, כשהוא יודע שהוא מתפטר היום בשעה 18:00 כי מעבירים 290 מיליון שקל לדברים שאני חושב שהם חשובים?
       
שר הפנים אברהם פורז:
       
       לכן, אנחנו מצביעים נגד זה.

אורי יהודה אריאל (האיחוד הלאומי - ישראל ביתנו):
       
       כבודו יסלח לי. השתדלתי.
       
       איך הדברים האלה באים בחשבון כאשר בשנת 2004, למשל, לא עלו כל העולים שתוכננו בתקציב, לצערנו? מדוע לא יילקח התקציב הזה ויועבר לקליטת אותם עולי אתיופיה?
       
       ברשותך, אני רוצה להתחיל מן ההתחלה. הרשימה הזאת, שאתה אחראי עליה, מה שמכונה רשימת אפרתי, ורק עליה אנחנו מדברים, ומי שידבר על דברים אחרים מסיט בכוונה ומטעה את הציבור, הרי אלה יעלו לארץ, והשאלה היא הקצב. מה החיסכון? החיסכון הוא שלא ישלמו את העלויות ב-2006 אלא נניח ב-2007.
       
היו"ר ראובן ריבלין:
       
       חבר הכנסת אריאל, ברשותך, כבוד שר הפנים, אני יודע שאתה אומר נכוחה. השאלה היא שאלה רגישה מאוד. ה-1,500 הם כן יהודים או לא יהודים - זאת כבר שאלה שנקבעה, כי הם צריכים גיור - - -
       
מיכאל מלכיאור (העבודה-מימד):
       
       15,000.
       
שר הפנים אברהם פורז:
       
       אתה מתכוון ל-15,000.
       
היו"ר ראובן ריבלין:
       
       15,000.
       
שר הפנים אברהם פורז:
       
       הם לא יהודים. צריך לגייר אותם.
       
היו"ר ראובן ריבלין:
       
       בסדר. אבל נקבע שהם זכאי עלייה.

שר הפנים אברהם פורז:
       
       לא, הם לא זכאי עלייה. נקבע, בהחלטת ממשלה, שהם באים לארץ לפי חוק הכניסה לישראל ומתגיירים פה, ואחרי גיור הם הופכים ליהודים.
       
היו"ר ראובן ריבלין:
       
       כלומר, הודיעו להם שהם יוכלו לקבוע את ביתם הקבוע בישראל.
       
שר הפנים אברהם פורז:
       
       אפילו זה לא.
       
היו"ר ראובן ריבלין:
       
       גם זה לא?
       
שר הפנים אברהם פורז:
       
       אפילו זה לא.
       
היו"ר ראובן ריבלין:
       
       אם כך זה דבר - - -
       
שר התחבורה מאיר שטרית:
       
       היושב-ראש, הבעיה היא - - -
       
היו"ר ראובן ריבלין:
       
       אם אומרים: 15,000, אתם צריכים לעלות לישראל, אבל נעלה אתכם 300 בחודש - בשביל מה - - -
       
שר התחבורה מאיר שטרית:
       
       יש שם - - -

היו"ר ראובן ריבלין:
       
       כן. בוא ונסיים את זה.
       
שר הפנים אברהם פורז:
       
       בוא ונעשה את זה באופן מסודר. יש לי תשובה על זה.
       
אורי יהודה אריאל (האיחוד הלאומי - ישראל ביתנו):
       
       בכוונת הממשלה להעלות אותם אנשים. גם אם תאמר לצורך העניין שזה רק 10,000, זו כוונת הממשלה. היא החליטה על זה יותר מפעם אחת במליאתה. עכשיו, השאלה היא הקצב. אתם מסתתרים מאחורי הבדיקות. הרי אתה יכול לתגבר את הבדיקות. זה תלוי בך כמה בדיקות יהיו: אחת, שתיים, שלוש או ארבע. אתה מווסת, אתה הרגולטור דרך מספר הפקידים שבודקים את זה. יתירה מכך, יש מקומות במרכזי הקליטה ויש מיטות פנויות. כלומר, גם זה לא תירוץ.
       
       יתירה מכך, אתה יכול לומר שההוצאה העיקרית, שהיא על הדיור - כי הם באמת מקבלים מענק גבוה מאוד - תידחה והם יגורו בשכירות למשך חמש שנים, נניח, כדי לפרוס את התשלומים.
       
       כל הדברים האלה - גם אחרי שהסוכנות כותבת לך שהעלות היא 40,000 דולר ולא 100,000 דולר, אבל אתה כמובן בוחר להשתמש בסכום הגבוה כדי לעשות פה מצג בלתי אפשרי. בסוף יש טענה שקשה לסתור אותה. לצערי הרב, אני מתקשה להאמין לה, אבל היא נשמעת ביותר מאשר מקום אחד, מפי יותר מאיש אחד, שדופקים את השחורים. תודה.
       
היו"ר ראובן ריבלין:
       
       תודה רבה.  חבר הכנסת מלכיאור, בבקשה, שאלה נוספת. אחריו - חברי הכנסת דהאמשה ויהלום.
       
מיכאל מלכיאור (העבודה-מימד):
       
       כבוד היושב-ראש, לדעתי, יש פה הטעיה, ולא הייתי אומר הטעיה מכוונת, כי אני מכיר את השר ויודע שהוא לא עושה דברים כאלה.

היו"ר ראובן ריבלין:
       
       בהטעיה יש יסוד של מכוּון. תאמר: טעות.
       
מיכאל מלכיאור (העבודה-מימד):
       
       טעות, בשוגג.
       
       כל מה שאמר השר היה אולי נכון עד לפני תקופת מה, אבל היתה בדיקה של הרבנות הראשית של יהדותם של אותם 15,000-16,000. בעקבות הבדיקה יצא הרב הראשי לישראל, נשיא בית-הדין הרבני הגבוה לערעורים, בפסיקה חד-משמעית - ויש לשר גם הפסיקה הזאת - שהיהודים האלו הם יהודים לכל דבר ועניין, ושכל מה שעושים בארץ זה לא גיור, אלא גיור לחומרה, שזה אומר שלכל הדעות ובכל השיטות, אם נגיד גם לפי השר, זה נכון גם לגבי זרמים אחרים ביהדות - - -
        
היו"ר ראובן ריבלין:
       
       כלומר, הם הוכרו.
       
מיכאל מלכיאור (העבודה-מימד):
       
       כולם מכירים בהם. זו הפסיקה של הרב הראשי לישראל. יש לי הפסיקה, והפסיקה נמצאת גם אצל השר. לכן, אמרתי "הטעיה", כי לא ידעתי שלשר יש מקורות אחרים של פסיקה חוץ מזו של הרבנות הראשית שמופקדת על הנושא הזה. זה אב בית-הדין הגדול. הם פסקו שהאנשים האלה הם יהודים. זה אומר שאנחנו אומרים: היהודים האלה, השחורים - - -
       
היו"ר ראובן ריבלין:
       
       כלומר, הם זכאים לעלות.
       
מיכאל מלכיאור (העבודה-מימד):
       
       לדעתי, אין שום ספק שאחרי הפסיקה הזאת הם זכאים לעלות. לדעתי, שהם ינצחו בבג"ץ.
       
קריאה:
       
       אז שייגשו - - -
       
מיכאל מלכיאור (העבודה-מימד):
       
       למה צריכים להזדקק כל פעם לבג"ץ? יש עניין ישר ועניין הגון. יש החלטה של ממשלה ממילא להביא אותם. אחרי ההחלטה יש פסיקה שהם יהודים לכל דבר. מספיק.
       
היו"ר ראובן ריבלין:
       
       אני מאוד מודה לחבר הכנסת מלכיאור. חבר הכנסת דהאמשה, מעניין לשמוע את דעתך בעניין זה. האם אדוני תומך בממשלה בעניין זה?
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, לא אתייחס בדיוק לעולים או ספק עולים מאתיופיה, אלא אתייחס לעולים ישנים יותר שנמצאים בתוך הארץ, אם אלה עובדים זרים ואם אלה תושבים ערבים. קראתי הבוקר שכבוד השר הולך להכשיר את שהותם של בני עובדים זרים ולתת להם גם אזרחות כתחליף כלשהו לאחר כמה שנים. אני שואל: האם התהליך הזה יהיה יפה גם לערבים שנמצאים בארץ ונמצאו פה באופן בלתי חוקי?
       
היו"ר ראובן ריבלין:
       
       אדוני שאל, אבל אני חושב שהשאלה הזאת יפה בפני עצמה והייתי מאשר אותה. אבל אם השר יוכל לענות, הוא יענה.
       
שר הפנים אברהם פורז:
       
       אני אגיב על זה.
       
עבד-אלמאלכ דהאמשה (רע"ם):
       
       אדוני, תודה.
       
היו"ר ראובן ריבלין:
       
       שאלתך ברורה, והייתי שואל אותה לא בקשר לפלאשמורה או לעולים.
       
עבד-אלמאלכ דהאמשה (רע"ם):
       
       זה אותו שר.

היו"ר ראובן ריבלין:
       
       אין על זה ויכוח. אמרתי שהיא עומדת בפני עצמה והיא גם עומדת בקשר לזה. חבר הכנסת יהלום, אדוני רוצה לשאול שאלה נוספת?
       
שאול יהלום (מפד"ל):
       
       אדוני השר, ממה נפשך? מדינת ישראל, עם כל הספקות, במשך כל השנים קלטה את יהדות אתיופיה לפאר למדינה. הספקות קיימים לגבי יהדות אתיופיה, לגבי יהדות ברית-המועצות לשעבר, ואנחנו חיים עם זה. ברגע שמדינת ישראל מציבה מכסת נומרוס קלאוזוס, הדבר הוא בושה למדינה. ברגע שהמדינה שמה מכסה אפילו בדבר כזה, ועד היום לא, ופתאום נשמע שדווקא כלפי היהודים מאתיופיה יש נומרוס קלאוזוס, הרי הדבר מבייש את כולנו. מדוע לא ייפסק הדבר לאלתר ומייד?
       
היו"ר ראובן ריבלין:
       
       אני מאוד מודה. זו באמת שאלה נכבדה. אני מברך את יושב-ראש הכנסת שאישר אותה כשאילתא בעל-פה.
       
שר הפנים אברהם פורז:
       
       לשאלותיו של חבר הכנסת אורי אריאל - 290 מיליון שקל שניתנים היום ליהדות התורה, לדעתי הם שערורייה, ולכן אנחנו לא מקבלים את זה ואנחנו גם נצביע נגד זה. אז אל תשאל אותי למה לזה יש כסף, את זה צריך לשאול את מי שחתם על ההסכם. כשאני ביקשתי כסף עבור הרשויות המקומיות שהיו במצוקה קשה, אמרו לי שאין כסף והאמנתי, אבל אולי בינתיים נפתח איזה מעיין. 

	דבר שני, אני לא עוסק במימון של העלייה, עוסקים בזה משרד הקליטה ביחד עם משרד האוצר. לפי דבריה של השרה ציפי לבני בוועדת השרים שאני היושב-ראש שלה - אבל היא השתתפה בישיבה - זה מתוקצב לסדר-גודל של 300 עולים בחודש מאתיופיה ואין משאבים נוספים. 

אורי יהודה אריאל (האיחוד הלאומי - ישראל ביתנו):
       
       משפט. 
       
שר הפנים אברהם פורז:
       
       חבר הכנסת אריאל, אני מציע שאני אשיב. אם היושב-ראש ירצה לתת לך שאלה נוספת, אינני מתנגד, היושב-ראש יקבע. 
       
היו"ר ראובן ריבלין:
       
       לא, אין יותר. 
       
שר הפנים אברהם פורז:
       
       תראו, זה לא מקרה - שציינתי אותו - שב-1998 אמרו שיש עוד 8,000, הם עלו והבעיה התעוררה מחדש.
       
היו"ר ראובן ריבלין:
       
       אני רק רוצה לומר לך, אדוני, שחבר הכנסת אורי אריאל הציב את השאלה בפני הממשלה כולה וביקש שיענה שר האוצר, מדוע תקצבו רק 300. הוא שאל את השרה לקליטת עלייה, מדוע תקצבו רק את זה והיא לא דרשה בעד כולם. ואדוני משיב בשם הממשלה כולה. השאלה היא, מדוע תוקצבו רק 300? זאת השאלה שעליה זועק חבר הכנסת אורי אריאל. 
       
שר הפנים אברהם פורז:
       
       אדוני, אני רוצה לומר לך, כמי שעדיין נמצא במשרד הפנים, משרד שעבר קיצוצים דרמטיים בתקציבו, דבר שהביא לזה שרשויות מקומיות רבות הגיעו למצב של קריסה ואי-יכולת לשלם משכורות, שלא יהיו מקורות למדינה - היינו במשבר כלכלי קשה מאוד ואין מקורות. יש אנשים שחושבים שאין בעיה של מקורות. 
       
מיכאל מלכיאור (העבודה-מימד):
       
       היתה עלייה גם כשלא היו מקורות. 
       
שר התחבורה מאיר שטרית:
       
       מה אתם רוצים, להציף את המדינה בגויים? הם לא יהודים. 
       
אורי יהודה אריאל (האיחוד הלאומי - ישראל ביתנו):
       
       מי אתה שתקבע אם הם יהודים או לא? 
       
שר התחבורה מאיר שטרית:
       
       הם לא יהודים.
       
אורי יהודה אריאל (האיחוד הלאומי - ישראל ביתנו):
       
       אתה פוסק הדור? אתה הרב הראשי? 
       
היו"ר ראובן ריבלין:
       
       חבר הכנסת אורי אריאל, מה שאומר השר שטרית, זאת דעתו. עכשיו השאלה, מי הפוסק לגבי מיהו יהודי, זו שאלה. מאז הקמת המדינה אנחנו שואלים מיהו יהודי. 
       
שר התחבורה מאיר שטרית:
       
       הם לא יהודים ולא בני יהודים. 
       
אורי יהודה אריאל (האיחוד הלאומי - ישראל ביתנו):
       
       אתה הרב הראשי - - - 

היו"ר ראובן ריבלין:
       
       חבר הכנסת אורי אריאל, כבוד השר שטרית, אדוני ממתין פה ואני יחד אתו, כדי שהוא יענה על השאילתא. 
       
שר הפנים אברהם פורז:
       
       חבר הכנסת אורי אריאל, את הצעת ההחלטה לממשלה להביא את הפלאשמורה לארץ יזם חבר הכנסת אלי ישי, שכולם מכנים אותו הרב אלי ישי. אני אף פעם לא בדקתי בתעודותיו אם הוא מוסמך לרבנות אם לאו, אבל הוא עצמו, מתנועת ש"ס, בא לממשלה וביקש שייכנסו לפי חוק הכניסה לישראל, הוא לא ביקש לפי חוק השבות. 
       
מיכאל מלכיאור (העבודה-מימד):
       
       זה היה לפני הפסיקה של הרב הראשי. 
       
שר הפנים אברהם פורז:
       
       בסדר גמור, או.קיי. עם כל הכבוד, לא התגלו שום עובדות חדשות. עם כל הכבוד לרב זה או אחר, מקובל זה - - - 
       
מיכאל מלכיאור (העבודה-מימד):
       
       הוא לא רב זה או אחר. 
       
היו"ר ראובן ריבלין:
       
       חבר הכנסת מלכיאור, אדוני מתווכח עכשיו על שאלה הלכתית? הוא אומר מה הם קובעים. הממשלה, זאת דעתה. תגיש בג"ץ. 
       
מיכאל מלכיאור (העבודה-מימד):
       
       הוא יכול להגיד רב זה או רב אחר על הרב הראשי? 
       
שר הפנים אברהם פורז:
       
       כבוד הרב מלכיאור, אני יודע שאתה מומחה ביהדות, אבל דע לך שהמנהיגים הרוחניים הדתיים של יהודי אתיופיה, הקייסים, אומרים שהם לא יהודים. אולי אתה יודע יותר טוב מהם.
       
יצחק כהן (ש"ס):
       
       זו גזענות. 
       
שר הפנים אברהם פורז:
       
        אתה רוצה - אני אביא לך אותם. אבל מה, זו קבוצה שהתנצרה, עם נישואי תערובת, לא יודעים בדיוק מי זה מה, ולכן זה לא גיור לחומרה, אלא זה גיור גיור. אחרת, העובדה היא שלא מוכנים להכניס אותם לפי חוק השבות. 
       
מיכאל מלכיאור (העבודה-מימד):
       
       למה לא? 
       
שר הפנים אברהם פורז:
       
       ככה. 
       
מיכאל מלכיאור (העבודה-מימד):
       
       ככה? 
       
שר הפנים אברהם פורז:
       
       אני אומר לך, אלי ישי, אני מקווה שאתה לא חושד בו, הוא קבע שהם לא יהודים וביקש להכניס אותם לפי חוק הכניסה לישראל. 
       
היו"ר ראובן ריבלין:
       
       חבר הכנסת מלכיאור. הרב מלכיאור, אחת מהשתיים, אם הם יהודים, הם זכאים לעלייה - אמר זאת השר - מכוח חוק השבות. אם הם לא זכאים לעלייה מכוח חוק השבות, הם צריכים גיור לחומרה. לא צריכה - מבחינת הראייה האזרחית של חוק השבות, הם לא זכאים לעלייה לפי חוק זה. לכן אני מציע לכל הלוחמים, ואני אחד מהם, להביא את הדבר למבחן ולומר, מדוע יעלו לפי חוק האזרחות ולא לפי חוק השבות. ואז ייקבע אם השר מאיר שטרית צודק או מלכיאור צודק. 
       
מיכאל מלכיאור (העבודה-מימד):
       
       כבוד היושב-ראש, כמו לכלל יהודי אתיופיה, היתה פסיקה של הרב הראשי אז, הרב עובדיה יוסף. על סמך הפסיקה הזאת הביאו את יהודי אתיופיה. לא חבר שלי, הוא לא רב כזה או אחר, מי שמופקד על זה - - - 
       
היו"ר ראובן ריבלין:
       
       חבר הכנסת מלכיאור, הבנו את כל הטענות. אני אומר לך דבר פשוט, עומד לפניך שר הפנים ואומר בראשית דבריו את הדברים הבאים. אני זוכר את הפרוטוקול והוא כתוב הרי לפנינו. אני לא מצטט כי הוא לא מונח בפני. הוא אומר: כל יהודי באשר הוא, אם יתייצב בשערי המדינה והוא זכאי לעלות לישראל מכוח חוק השבות, אין ממשלת ישראל אפילו מעלה על דעתה מבחינה תקציבית לבוא ולסרב לו, כי היא לא יכולה על-פי החוק. אדוני, יש ויכוח אם אותם 15,000, אשר נקבע כי הם זכאים לעלות - אבל מכוח חוק האזרחות - הם יהודים. אם הם יהודים, אין צורך להתדיין עם הממשלה, יש צורך לומר, קבלו אותם לפי חוק השבות. יבוא הדבר לידי מבחן בפני בית-המשפט הגבוה לצדק. 
       
שר הפנים אברהם פורז:
       
       אני רוצה לומר לך משהו. חזקה בידי שאלי ישי – זה היה רק לפני שנתיים, זה לא היה לפני אלפיים שנה, פחות משנתיים - - - 
       
מיכאל מלכיאור (העבודה-מימד):
       
       אתה יודע שהרב עמאר נסע לשם, עשה בדיקה מקיפה, והוא מוסמך מטעם המדינה לפסוק. 
       
שר התחבורה מאיר שטרית:
       
       איזה רב? 
       
מיכאל מלכיאור (העבודה-מימד):
       
       הרב עמאר. הרב עמאר, שמעת עליו? 
       
שר התחבורה מאיר שטרית:
       
       איזה שטויות. 
       
היו"ר ראובן ריבלין:
       
       השר שטרית, חבר הכנסת מלכיאור, איננו יושבים כרגע במועצת הרבנות הראשית. 
       
שר הפנים אברהם פורז:
       
       חבר הכנסת מלכיאור, אתה אמור להיות אדם רציני. הרי במשך שנים טוענים, שהם כאלה שהתנצרו ורוצים לחזור ליהדות. אז ביקור אחד של הרב עמאר שינה הכול? הוא גילה מה שכולם לא ידעו? הוא גילה מה שהקייסים לא יודעים? הרי הקייסים של יהודי אתיופיה אומרים שהם לא יהודים. 

היו"ר ראובן ריבלין:
       
       ר' אברום, אני יכול לקרוא לך, אתה לא צריך רבנות בשביל זה. ר' אברום זה כל מי שאתה רוצה לקרוא לו רֶב. אדוני רק עדיין לא ענה על שאלתו של חבר הכנסת דהאמשה. 
       
שר הפנים אברהם פורז:
       
       רבותי, אמרתי לכם, בשעתו דובר על 8,000, ובזה כולם עולים. אני אומר לכם, זה לא ייגמר גם ברשימה הזאת, כי יש כאלה בכפרים ובמקומות רחוקים. לעניין הזה לדעתי אין סוף. אומנם קבענו רשימה, אבל אם רוצים לפי הקריטריונים המקלים האלה, לדעתי זה הרבה יותר מאותם 14,000, ואז יש בעיית איחוד משפחות. מישהו שעלה יש לו גם קרובים, זו חברה לא מונוגמית, שם לאמא לפעמים יש כמה ילדים מבעלים שונים ולגבר יש ילדים מנשים שונות. זה סיפור מורכב ביותר. 
        
       אני רוצה לומר, חבר הכנסת יהלום, כאשר אין זכות לעלייה, והיא נעשית לפעמים, תקרא לזה, לפנים משורת הדין, מותר למדינה להגיד שאיכותה הכלכלית מאפשרת העלאת 300 עולים בחודש. אני לא רואה בזה פסול. הנציגים של יהודי התפוצות, בעיקר יהודים אמריקנים, כאשר אמרו לנו שזה לא בסדר שלא מעלים יותר, אמרנו להם: תעזרו לנו במימון, נעלה יותר. 
       
       לחבר הכנסת דהאמשה אני רוצה לומר: אני מביא היום הצעה בפני ועדת השרים לענייני מינהל אוכלוסין, שנוגעת למתן אפשרות להישאר בארץ לכמה מאות - - - 
       
היו"ר ראובן ריבלין:
       
       חבר הכנסת פרוש, אדוני לא יכול לדבר בטלפון מתוך המליאה. 

מאיר פרוש (יהדות התורה):
       
       פעם אחרונה שמדבר שר הפנים - - - 
       
שר הפנים אברהם פורז:
       
       אתה מאוד נהנה מזה, כנראה אתה רוצה שאדבר בלי סוף. 
       
מאיר פרוש (יהדות התורה):
       
       למה לא? אני ממש נהנה מזה. 
       
שר הפנים אברהם פורז:
       
       שזאת הפעם האחרונה. 
       
היו"ר ראובן ריבלין:
       
       כל אחד וההנאות שלו. 
       
שאול יהלום (מפד"ל):
       
       תודה שגם אתה נהנה מזה. 
       
שר הפנים אברהם פורז:
       
       כל אחד וההנאות שלו. העניין הוא כזה: הצעת ההחלטה שלי כיום, מטרתה לפתור את בעייתם של כמה מאות ילדי עובדים זרים שהגיעו לפני המון שנים. באותה תקופה לא היתה אכיפה של חוקים ולכן הם נשארו בארץ, למדו במערכות החינוך שלנו, הם מדברים עברית, ואם נחזיר אותם למדינות מוצאם, זו הגליה תרבותית. 
       
היו"ר ראובן ריבלין:
       
       לא, הוא לא נגד זה, הוא רצה הרחבה. הוא רצה צו הרחבה. 
       
עבד-אלמאלכ דהאמשה (רע"ם):
       
       לא זאת השאלה. 
       
שר הפנים אברהם פורז:
       
       אני יודע. אני רוצה לומר לך באשר לילדים הפלסטינים - ההחלטה הזאת לא תחול עליהם. הסיבה היא זאת, שבעיני – ואני אומר לך את דעתי – נער פלסטיני שהיום נמצא בכפר-קאסם וצריך לעבור שני קילומטרים או עשרה קילומטרים בקרב אותו עם, באותה מדינה, באותה שפה, זאת לא הגליה תרבותית כמו ילד מהפיליפינים שעכשיו נחזיר אותו לפיליפינים כשהוא לא יודע מלה בשפת מוצאו וכשהוא מעולם לא היה בפיליפינים. זאת הגליה. לעומת זאת, מכפר-קאסם לעבור לשכם, זה כמו לעבור מתל-אביב לחיפה. 
       
היו"ר ראובן ריבלין:
       
	תודה רבה. 

עבד-אלמאלכ דהאמשה (רע"ם):
       
       - - -

היו"ר ראובן ריבלין:
       
       חבר הכנסת דהאמשה, אשמח לאשר לך אם תגיש בזמן. 

       רבותי, יעלה ויבוא כבוד השר מאיר שטרית ויישאל שאלה בעל-פה על-ידי חבר הכנסת יהלום. חבר הכנסת יהלום, בבקשה. 
       
שאול יהלום (מפד"ל):
       
       אדוני היושב-ראש, שאילתא בעל-פה על היישובים שאליהם יעברו מפוני תוכנית ההתנתקות, שאני מקווה בעזרת השם שלא תתקיים. 
       
היו"ר ראובן ריבלין:
       
       לא, רק לקרוא, אחרי זה אדוני יוכל לומר בעזרת השם כל דבר שירצה לומר. 
       
211. היישובים שאליהם יעברו מפוני תוכנית ההתנתקות
       
שאול יהלום (מפד"ל):
       
       באתר האינטרנט של מינהלת ההתנתקות מצוינים היישובים שאליהם יוכלו לעבור מפוני תוכנית ההתנתקות. ברשימה לא מצוינים יישובים ביהודה ובשומרון. 
       
       רצוני לשאול:
       
       1. מדוע היישובים ביהודה ובשומרון אינם ברשימה?
       
       2. האם זו מדיניות מכוונת של הממשלה, שלא להעביר מתיישבים ליהודה ושומרון?
       
היו"ר ראובן ריבלין:
       
       תודה. חבר הכנסת יהלום, בבקשה ישב. 
       
שר התחבורה מאיר שטרית:
       
       אדוני היושב-ראש, אני מתכבד להשיב בשמו של ראש הממשלה. 
       
       1. כל מתיישב שיפונה יכול להתיישב בכל מקום שירצה, ואין בהצעת המינהלת להגביל את היכולת של המתפנים להתיישב בכל יישוב שירצו. 
       
       2. אין מדיניות שכזאת. מאידך גיסא, יש היגיון בסיוע למתיישבים לעבור ליישובים בעלי אופי כפרי וחקלאי, בדומה לאלה שבגוש-קטיף, ובאזורי הנגב ובגליל. לפיכך החליטה הממשלה לתת לכל מתיישב שיבחר להתיישב בנגב או בגליל 30,000 דולר מענק נוסף מעבר לפיצויים. זאת הסיבה לכך שבאתר האינטרנט של מינהלת ההתנתקות מופיעים רק היישובים שעליהם החליטה הממשלה. 
       
היו"ר ראובן ריבלין:
       
       אני מאוד מודה. שאלה נוספת לשר לשעבר, יושב-ראש ועדה היום, שאול יהלום ולחבר הכנסת מאיר פרוש ולחבר הכנסת דהאמשה. 
       
שאול יהלום (מפד"ל):
       
       אדוני השר שטרית שמשיב בשם ראש הממשלה, הרי ביהודה ובשומרון יש יישובים בעלי אופי כפרי וחקלאי, והרי ראש הממשלה חוזר ומצהיר שתוכנית ההתנתקות היא זו שמביאה להצלה של גושי ההתיישבות של יהודה ושומרון, ראה את מכתבו של נשיא ארצות-הברית. אם כן, היה צריך לומר: ממה נפשך, אם אני בא למתיישבים ומוסר להם רשימה, בקרב יישובי יהודה ושומרון יש יישובים שפי כמה מתאימים לאופי הכפרי. יש עשרות כאלה, ומחוסר זמן לא אמנה אותם. ודאי שצריך לבוא ליישובים ולומר, כמוטיבציה לחיזוק התוכנית - שכאמור אני מקווה שלא תתבצע - שאליבא דראש הממשלה הוא הרי מציל את גושי ההתיישבות, ולכן הוא יכול להגיד, אדרבה ואדרבה, פה אתם מפסידים ופה אתם מרוויחים. 
       
       אם כן, מדוע ראש הממשלה אינו אומר שבאתר האינטרנט יצוינו גם כל יישובי יהודה ושומרון, או לפחות היישובים בעלי האופי הכפרי הקהילתי?
       
היו"ר ראובן ריבלין:
       
       אולי רצה לומר האומר, שכל מי שלא ירצה לעבור ליהודה ושומרון, יוכל להישאר בחבל-קטיף. חבר הכנסת פרוש, בבקשה. 
       
מאיר פרוש (יהדות התורה):
       
       אדוני היושב-ראש, מכובדי השר בוודאי יחשוב שאני רוצה לשאול מה קרה לוועדה שטיפלה בעניין הקברים בעכו, אבל מה שאני רוצה לשאול את השר זה: איך ייתכן שמשרד התחבורה מאפשר את הפעילות בלי מכרז של חברה כמו "ביתר תור", שתושבי העיר ביתר-עילית סובלים ממנה כל כך הרבה. משרד התחבורה כופה על עיר עם 25,000 תושבים להשתמש רק ב"ביתר תור", כאשר לא היה מכרז. עכשיו נקבע כאילו לדורות ולשנים שהציבור יצטרך לסבול. אני במקרה גר בירושלים בתחנה - - -
       
היו"ר ראובן ריבלין:
       
       חבר הכנסת פרוש, אני לא מפסיק אותך - -
       
מאיר פרוש (יהדות התורה):
       
       השר מכיר את הנושא. 
       
היו"ר ראובן ריבלין:
       
       - - אבל יכול להיות שחבר כנסת רצה לשאול אותה שאלה, ולא ניתנה לו ההזדמנות כי אני ראיתי אותך מצביע ראשון. 
       
מאיר פרוש (יהדות התורה):
       
       אני מצטער אתך, אדוני היושב-ראש, שכמעט אין חברי כנסת באולם, ולכן אני מאפשר לעצמי לבקש את הרשות. 
       
היו"ר ראובן ריבלין:
       
       אתה צודק, ולכן אני מרשה לך להמשיך את שאלתך. 
       
מאיר פרוש (יהדות התורה):
       
       ולכן אני שואל את אדוני השר. אני גר ברחוב שרי-ישראל, שם יש תחנת "ביתר תור". מאות ועשרות אנשים עומדים שם, וכל פעם עם מחאות והפגנות. אני שומע שבביתר יש מריבות גדולות והפגנות גדולות. איך אפשר לכפות דבר כזה בלי מכרז?
       
היו"ר ראובן ריבלין:
       
       תודה רבה. חבר הכנסת דהאמשה בוודאי רוצה לחזור למתיישבי חבל-קטיף, בבקשה. 
       
עבד-אלמאלכ דהאמשה (רע"ם):
       
       אדוני, אני אכן לא אסטה מהעניין. כבוד השר, האם הובא בחשבון שחלק מהמתנחלים האלה הם מפוני חבל-ימית לשעבר? האם יובא בחשבון שמפונים אלה ירצו ללכת דווקא ליישובים בגדה המערבית כדי לזכות בפעם השלישית בפיצויים?
       
אורי יהודה אריאל (האיחוד הלאומי - ישראל ביתנו):
       
       רשע מרושע. 
       
היו"ר ראובן ריבלין:
       
       רבותי, פעמים רבות מהצד הימני של המפה - אני מכיר אנשים טוב - שואלים בציניות כזאת או אחרת שאלות שהן מתריסות. 
       
שר התחבורה מאיר שטרית:
       
       לשאלתו של חבר הכנסת יהלום, כאמור, אין שום מגבלה שעומדת בפני המתיישבים לשבת היכן שהם רוצים. עם זאת, ברשימה של אתר האינטרנט ניתנו יישובים בעלי אופי כפרי בנגב ובגליל שהוצע תמריץ של 30,000 דולר למי שמעוניין לגור בהם. התמריץ הזה לא מוצע ביהודה ושומרון. 
       
שאול יהלום (מפד"ל):
       
       מדוע? 
       
שר התחבורה מאיר שטרית:
       
       כי רוצים ליישב את הנגב והגליל. אנחנו לא רוצים ליישב את יהודה ושומרון, אלא דווקא את הגליל והנגב. 
       
שאול יהלום (מפד"ל):
       
       את זה תגיד. 
       
שר התחבורה מאיר שטרית:
       
       היום זאת הציונות האמיתית. הנה אני אומר לך דוגרי, ואני אומר את זה שנים, לא מהיום. אם היו שומעים לי, בנגב ובגליל היו היום 250,000 איש, ולא ביהודה ובשומרון, ולא היה סיבוך ולא היה קורה דבר. לצערי, לא שמעו לי. 
       
אורי יהודה אריאל (האיחוד הלאומי - ישראל ביתנו):
       
       זה בשם ראש הממשלה?
       
שר התחבורה מאיר שטרית:
       
       זה בשמי. על השאלה הנוספת אני עונה עכשיו בשמי. 
       
אורי יהודה אריאל (האיחוד הלאומי - ישראל ביתנו):
       
       לא, אדוני עונה בשם ראש הממשלה.
       
שר התחבורה מאיר שטרית:
       
       מאה אחוז. אז אני עונה בשמי. אני אומר את דעתי. 
       
היו"ר ראובן ריבלין:
       
       רבותי, הוא השר המקשר. הוא כרגע אמר: עד כאן דברי ראש הממשלה, ועכשיו אני אומר את דעתי. אנחנו נחסום שר בדיבורו?
       
שר התחבורה מאיר שטרית:
       
       יפה, לא התחמקתי מהעניין. החוק שהממשלה הציעה ואישרה הוא מתן תמריץ רק בנגב ובגליל, לא ביהודה ובשומרון. זאת עובדה, הכנסת אישרה אותו. לכן אין ברשימה באינטרנט שום יישוב ביהודה ובשומרון, כי שם לא ניתן תמריץ. כנראה הממשלה איננה מתכוונת לתת תמריצים ביהודה ובשומרון, כי היא לא רוצה להוסיף לשם מתיישבים, אלא ליישב את הנגב ואת הגליל. 
       
מאיר פרוש (יהדות התורה):
       
       אדוני היושב-ראש, לכן מפנים את בית-הקברות בעכו, כדי ליישב יהודים בעכו. 
       
שר התחבורה מאיר שטרית:
       
       חבר הכנסת פרוש, אתה גורר אותי בלשון. אגב, אני ראיתי שבבתי-קברות אחרים, למשל בצפת, החרדים לא כל כך מתנגדים להזיז את הקברים ולהפוך את בתי-הקברות בצפת, כי שם בונים שכונה לחרדים. זה כן בסדר, אבל בעכו זה לא בסדר, כי זה מציל חיים. 
       
היו"ר ראובן ריבלין:
       
       כוהנים לא יוכלו לגור בה. 
       
מאיר פרוש (יהדות התורה):
       
       הדברים שאתה אומר הם דברים לא בדוקים. 
       
שר התחבורה מאיר שטרית:
       
       חבר הכנסת פרוש, אני מציע לך לבדוק. אני בדקתי. בינתיים החפירות נעצרו ויש ועדה שיושבת על העניין. אני מקווה שימצאו פתרון.
       
       חבר הכנסת פרוש, לגבי "ביתר תור", אני ער לסוגיה ואני מקבל תלונות מתושבים על "ביתר תור". אני חושב שזאת בעיה. אני לא חושב שזה נכון מה שאתה אומר, שניתן ל"ביתר תור" להסיע שם בלי מכרז. נעשה מכרז על הפרטת הקו הזה מול "אגד", ו"ביתר תור" זכתה. 
       
       עם זאת, אני הוריתי למשרד התחבורה למנות מפקחים ולבדוק אם כצעקתה, כי נאמר לי גם על-ידי אנשי התחבורה הציבורית במשרדי, שכנראה יש שם בעיות בין חברת התחבורה לוועדים המקומיים, והם מקוממים עליהם את היישוב. אמרתי שאני לא קונה שום טענה משום צד, ולכן ביקשתי מגוף אובייקטיבי שיעשה בדיקה קונקרטית ויבדוק אם כצעקתה, ואני מבטיח לך שאם זה כצעקתה אני אפעל. 
       
מאיר פרוש (יהדות התורה):
       
       זו עיר שכולה חיה על תחבורה ציבורית. 
       
שר התחבורה מאיר שטרית:
       
       אני יודע. חבר הכנסת פרוש, זו עיר שכולה חיה על תחבורה ציבורית, רק שהחברה הזאת זכתה במכרז להפעיל את הקווים. אם הם לא יעמדו בתנאי המכרז, נטפל בהם בהתאם. אני מסכים אתך, אני חושב שהתושבים לא צריכים לסבול מכך שהחברה לא מקיימת את תנאי המכרז. אם זה נכון, נטפל בה בהתאם. 
       
       לשאלתו של חבר הכנסת דהאמשה, החוק איננו מגביל היכן כל אחד יכול לשבת. באמת יש גם כאלה שהם מפוני ימית שהלכו לשבת בגוש-קטיף או ברצועת-עזה. אין מגבלה, מותר לאנשים לשבת איפה שהם רוצים, ואלה שעכשיו מפונים יקבלו פיצוי פעמיים. מותר להם. אין בזה שום איסור. ואם אנשים ירצו עכשיו לשבת ביהודה ובשומרון, מותר להם. 
       
       חבר הכנסת דהאמשה, יש אנשים שאצלם העניין האידיאולוגי הוא העניין הקובע, והם מבחינתם מוכנים לעבור ייסורים. הרי להתפנות זה לא דבר קל. תאמין לי שכאשר מפנים מישהו מביתו, שום פיצוי כספי איננו מפצה באמת על עוגמת הנפש ועל התחושה של אדם שעוקרים אותו מביתו. לכן הבעיה היא לא כסף. אני חושב שמבחינתם של התושבים האלה, תן להם להישאר בעזה והם מוותרים על כל פרוטה בפיצוי הזה. אם זה תלוי בהם, הם לא רוצים לצאת משם בכלל, הם מעדיפים להישאר שם ולא לעזוב, כי הם מאמינים שזה חלק מארץ-ישראל והם רוצים להישאר שם.
       
היו"ר ראובן ריבלין:
       
       איש באמונתו יחיה. 
       
שר התחבורה מאיר שטרית:
       
       ואיש באמונתו יחיה, כמובן. 
       
היו"ר ראובן ריבלין:
       
       תודה רבה. אני מאוד מודה לשר מאיר שטרית על שענה על השאילתות, שהן בהחלט שאילתות נכוחות. 


הצעה לסדר-היום
שבוע המודעות למחלת הפסוריאזיס

היו"ר ראובן ריבלין:

       רבותי חברי הכנסת, בטרם אזמין את חברת הכנסת לאה נס להביא את ההצעה לסדר-היום על שבוע המודעות למחלת הפסוריאזיס, שמספרה 5030, אבקש לציין שהשבוע אנחנו מקיימים את שבוע המודעות למחלה. השבוע, לראשונה בישראל, מתקיים שבוע המודעות למחלה, שהוכרז על-ידי אגודת הפסוריאזיס הישראלית בשיתוף רופאי העור. שבוע זה מלווה באירועים דומים במקומות שונים בעולם. 
       
       המחלה הזאת, מחלת הפסוריאזיס, היא אחת מהמחלות הכרוניות הנפוצות ביותר. לפי הנתונים, מדובר בכ-2% מהאוכלוסייה. מטרת שבוע זה היא להעלות את המודעות למחלה ולדרכי הטיפול החדשניות בה, הן בקרב הציבור הרחב הן בקרב החולים ובני משפחותיהם. אני מברך את שר הבריאות, שבכל פעם נענה לדרישות הכנסת לשמוע את עמדת המשרד ואת עמדתו כשר הבריאות. 
       
       אני מזמין את חברת הכנסת לאה נס ומתנצל בפניכם שאחרי שלוש שעות ו-15 דקות אני נאלץ לרדת מהדוכן. אני מבקש מכבוד סגן היושב-ראש נודלמן לבוא ולהחליף אותי. 

לאה נס (הליכוד):
       
       אדוני היושב-ראש, כבוד השר, כנסת נכבדה, השבוע אנו מציינים לראשונה בארץ את שבוע המודעות למחלת הפסוריאזיס, או בשמה העברי - ספחת. מחלה זו, הידועה זה אלפי שנים, הוזכרה לראשונה בספר הספרים, בתנ"ך. עוד בימי קדם סבלו אבותינו מהמחלה הזאת. 
       
       שבוע המודעות למחלת הפסוריאזיס, המלווה באירועים דומים במקומות שונים בעולם, מעלה על סדר-היום הציבורי מחלה כרונית חשוכת מרפא. אחת מן המטרות של שבוע המודעות – שאותה מקדמת אגודת הפסוריאזיס בארץ בשיתוף רופאי העור בארץ – היא העלאת המודעות למחלה, לטיפולים הקיימים ולחידושים האחרונים בטיפול בה בקרב החולים ובני משפחותיהם. מטרה נוספת היא הפסקת הבורות סביב המחלה בקרב הציבור הרחב, למשל, ניפוץ הדעה הרווחת בקרב הציבור כי זו מחלה מידבקת. 
       
       מחלת הפסוריאזיס היא מחלה גנטית, הפוגעת בכ-2% מהאוכלוסייה. הגורם למחלה אינו ידוע, אך לפי המחקרים האחרונים נראה כי זו מחלה תורשתית הנובעת משיבוש בכמה גנים. המקטע הספציפי ב-DNA, שעל-פי החוקרים הוא האחראי להופעת הפסוריאזיס, מצוי אצל 60% מהאנשים הסובלים מן המחלה, אך מופיע גם אצל 10%-20% מהאנשים אשר אינם סובלים ממנה. זיהוי מקטע זה כגורם הגנטי למחלת הפסוריאזיס יסמן את תחילתו של עידן חדש במחקר המחלה. 
       
       מערכת החיסון של החולה במחלת הפסוריאזיס תוקפת תאים מסוימים בעור וגורמת לייצור מהיר, לא מבוקר ולא תקין של תאי עור לא בשלים. 
       
       אדוני היושב-ראש, קשה להתרכז כשיש כאן דיונים.
       
היו"ר מיכאל נודלמן:
       
       חבר הכנסת פרוש, אני מבקש. 
       
מל פולישוק-בלוך (שינוי):
       
       קשה להם לשמוע קול אשה מעל הבמה.
       
לאה נס (הליכוד):
       
       הם לא היו נמצאים פה אם זה היה העניין. הם כנראה כבר קיבלו עליהם תוקף אחר. 
       
       כמו שציינתי, מערכת החיסון של חולה במחלת הפסוריאזיס תוקפת תאים מסוימים בעור וגורמת לייצור מהיר, לא מבוקר ולא תקין של תאי עור לא בשלים. עקב כך, המחלה מתאפיינת ביצירת רבדים אדומים וקשקשיים בעור. 
       
       בישראל יש כ-100,000 חולי פסוריאזיס, שחייהם אינם חיים. ניתן לכנותם חיים-מתים. הם מתקשים לתפקד בחיי היום-יום, סובלים ממצוקה נפשית וחברתית ומהווים נטל על סביבתם הקרובה ועל שירותי הרווחה. הם סובלים מכאבים בעור, ממעטים לצאת מבתיהם, ולעתים אף אינם יוצרים קשרים עם בני המין השני, עקב הרתיעה שמעוררת מחלתם. ידוע כי הסיבה העיקרית לגירושים בקרב זוגות שבהם אחד מבני-הזוג חולה במחלה היא המחלה עצמה. נוסף על הקושי הבריאותי סובלים החולים מקושי חברתי גדול, ובמקרים לא בודדים הם אף מנסים לשים קץ לחייהם עקב המחלה. 
       
       הטיפולים למחלה, הניתנים כיום לחולים בדרגת חומרה בינונית עד קשה, הם טיפולים  רעילים, שהושאלו מתחום הטיפול בסרטן ובדחיית איברים מושתלים. טיפולים אלו גורמים לתופעות לוואי מרובות, לנזקים לכבד, לכליות ולעור. הם אינם ממוקדים ופוגעים במערכת החיסון ובאיברי הגוף. תועלתם מעטה, יחסית, וקצרת ימים בהשפעתה. 
       
       בשנים האחרונות, בעקבות הבנת תפקידה של מערכת החיסון במחלת הפסוריאזיס, הוחל בפיתוח מואץ של תרופות ביולוגיות גם למחלה זו. פותחו כמה חלבונים שתפקידם לפגוע באחת מהחוליות בשרשרת התהליכים החיסוניים המביאים בסופו של דבר להתלקחות המחלה או להחמרתה. יתרונם של חלבונים אלו שהם משמשים מעין "טיל מונחה", הפוגע באופן מדויק וסלקטיבי באותה שרשרת תהליכים, ובכך מצטמצם החשש מתופעות הלוואי המשמעותיות.
       
       אני רוצה לציין כי רק אתמול התקיימה ישיבה בראשותי בוועדת המדע והטכנולוגיה בנושא תרופות ביולוגיות המצילות חיים. בניגוד לתרופות הכימיות הנפוצות והמצויות היום בשימוש נרחב, שנטילתן משפיעה על כלל תאי הגוף, פיתוחן של התרופות הביולוגיות מאפשר התמקדות סלקטיבית בתאים הספציפיים הזקוקים לריפוי, ללא נזק ליתר תאי הגוף. עקב כך, מתאפיין השימוש בתרופות הביולוגיות בירידה ניכרת בתופעות הלוואי, בהשוואה לתרופות הכימיות. ההתפתחות של המדע והגנטיקה הובילו לפיתוחים טכנולוגיים מרשימים בתחום התרופות הביולוגיות, והן מהוות פריצת דרך בריפוי מחלות בכלל ומחלות כרוניות בפרט.
       
       בישיבה שערכנו אתמול נכחו, בין היתר, חולים במחלות כרוניות ובמחלות סרטן, שסיפרו על הקושי הנפשי והגופני הכרוך בטיפולים הכימיים הקיימים היום, לעומת המהפך שחל בחייהם והשיפור בסיכויי ההחלמה בעקבות השימוש בתרופות ביולוגיות. עם זאת, החולים ציינו כי הם אינם מסוגלים לממן מכיסם הפרטי את עלותן הגבוהה במיוחד של התרופות, המגיעות אף לסכומים של עשרות אלפי שקלים בחודש. 
       
       אני מנצלת את הדיון היום במליאה כדי לקרוא לשר הבריאות, לשר האוצר, לראש הממשלה ולכנסת כולה לפעול להגדלת סל הבריאות בתקציב 2005 ולהוסיף תרופות ביולוגיות חדשות, אשר מיטיבות ומאריכות את חייהם של חולים רבים בישראל, שאינם מסוגלים לממן את התרופות מכיסם הפרטי. יש להגדיל את תקציב סל הבריאות – זהו צורך קיומי –  ובמקביל אסור להזניח את החולים הכרוניים, שתרופות אלו יכולות לשפר את חייהם מן הקצה אל הקצה.
       
       במסגרת השבוע למודעות למחלת הפסוריאזיס הנחתי אתמול במזכירות הכנסת הצעת חוק שמטרתה להסדיר את חלקן של התרופות למחלות כרוניות בסל הבריאות. הצעת החוק הזאת היא תיקון לחוק ביטוח בריאות ממלכתי, והיא קובעת כי חלקן של התרופות למחלות כרוניות לא יפחת מ-20% משיעור השירותים או התרופות המוספים לסל. בשנים האחרונות התרופות החדשות המיתוספות לסל הבריאות הן ברובן תרופות למחלות סופניות. החולים הכרוניים, הסובלים יום-יום ושעה-שעה ממחלות קשות, חשוכות מרפא, אינם זוכים לטיפולים החדשים אשר יכולים לעשות אותם מאנשים חיים-מתים לאנשים פעילים, החיים חיים משמעותיים ומלאים. 
       
       אי-אפשר להתווכח עם העובדה כי תרופות ושירותים אלו מאפשרים הטבה משמעותית באיכות החיים של החולים האלה. בעזרת תיקון החוק נוכל לדאוג באופן הגון גם לחולים שאינם נמצאים בסכנת חיים מיידית, אך חייהם אינם חיים. 
       
       לסיכום, אני מקווה מאוד שהמודעות בקרב הציבור ונבחריו למחלת הפסוריאזיס בפרט ולמחלות הכרוניות בכלל תגבר ויותר תרופות ביולוגיות למחלות אלו ואחרות יאושרו ויוכנסו לסל הבריאות. שיהיה לכולם לבריאות. 

היו"ר מיכאל נודלמן:
       
       תודה. אדוני שר הבריאות, בבקשה. 

שר הבריאות דני נוה:
       
       אדוני היושב-ראש, חברי הכנסת, אני רוצה להודות לחברת הכנסת ד"ר לאה נס, שהעלתה את הנושא הזה של המודעות למחלת הפסוריאזיס פה בכנסת, גם בוועדה – בוועדת המדע של הכנסת – וגם כאן במליאת הכנסת. כפי שציינה חברת הכנסת נס, אנחנו מציינים שבוע של מודעות למחלה כאן, גם במדינת ישראל, ולדבר הזה יש חשיבות באמת. 
       
       כ-100,000 איש שחולים במחלה בישראל מתמודדים עם הקשיים הרבים שלה מדי יום ביומו. אין ספק שאחד הדברים החשובים כאן הוא הגברת המודעות, המודעות של הציבור בכלל למחלה הזאת ולדרך להתמודד אתה. היום עדיין אין, לצערנו הרב, טכנולוגיות שמביאות לריפוי מוחלט של המחלה הזאת, אבל יש טיפולים שונים, גם טיפולים מקומיים וגם טיפולים, הייתי אומר, יותר סיסטמטיים - כמו זה שנעשה בים-המלח באמצעות קרינה – שיכולים להקל מאוד על החולים במחלה. 
       
       אין לי ספק שאנחנו, כמדינה וכמערכת בריאות, חייבים למצוא דרכים לשפר את היכולת שלנו ואת הכלים שעומדים לרשותנו כדי לסייע לחולים האלה. יש היום חמש תרופות לטיפול – נדמה לי ארבע כימיות ואחת ביולוגית – בחולים במחלת הפסוריאזיס, שנמצאות על סדר-היום של ועדת הסל, אותה ועדה שאמורה לקבל החלטה. 
       
יעקב ליצמן (יהדות התורה):
       
       אדוני גם רופא?
       
שר הבריאות דני נוה:
       
       לא. קטונתי. אני עורך-דין במקצועי, מודה ומתוודה, אבל אני לא רופא. 
       
יעקב ליצמן (יהדות התורה):
       
       אני רואה שאתה שוחה בכל - - -
       
שר הבריאות דני נוה:
       
       אחרי שנה וחצי, חבר הכנסת ליצמן, במשרד הבריאות - - -  
       
מל פולישוק-בלוך (שינוי):
       
       - - -
       
יעקב ליצמן (יהדות התורה):
       
       - - -
       
שר הבריאות דני נוה:
       
       חבר הכנסת ליצמן, כשעוד הייתי תלמיד ישיבה למדתי את הכלל, שכדי להבין את הדברים לא מספיק הפשט וצריך קצת יותר להתעמק, גם ברש"י וגם בתוספות, וגם בראשונים וגם באחרונים, ושצריך להתעמק בכל סוגיה ולהבין אותה, גם אם זו לא הסוגיה שאתה מתמחה בה. 
       
יעקב ליצמן (יהדות התורה):
       
       אנחנו מקווים שעוד תחזור לשם. 
       
שר הבריאות דני נוה:
       
       מי יודע. אני, בכל אופן, יכול לומר לך, חברת הכנסת נס, שאין ספק שאלו טכנולוגיות חשובות שיכולות לסייע רבות לחולי פסוריאזיס, ולצערנו הן לא בסל. השנה, כמו שהכנסת יודעת, השגתי סיכום עם שר האוצר על תוספת של 140 מיליון שקל לסל התרופות – זה פי-3.5 מבשנה שעברה, אז היו לנו רק 40 מיליון, וגם זה היה אחרי מאבקים קשים. עם זאת, עדיין הצורך הוא גדול מאוד, ויש הרבה מאוד תרופות – גם תרופות לחולים סופניים וגם תרופות למחלות כרוניות - שלא נמצאות בסל, וככה דופקות על הדלת להיכנס, וההכרעה וההמלצה שוועדת הסל, בראשות פרופסור גולדמן, צריכה לקבל, היא כמעט בלתי אפשרית; כמעט בלתי אפשרית. 
       
       מה בא לפני מה? איזה צורך בא לפני מה? איזה חולה צריך לבוא לפני מי? האם הצלת חייהם או איכות חייהם של 600 איש, או שיפור של איכות חייהם – אבל לא בסכנת חיים – של 6,000 שחולים במחלה אחרת? התלבטויות קשות ביותר, מוסריות ורפואיות. אני מקווה שבסוף הדיונים על התקציב בכנסת, יימצאו עוד משאבים לטובת סל התרופות. 
       
יעקב ליצמן (יהדות התורה):
       
       אולי - - - ששר האוצר - - -
       
שר הבריאות דני נוה:
       
       קודם כול, חבר הכנסת ליצמן, אם אכן יקרה מה שיקרה הערב, עמדתי המאוד ברורה היא שהליכוד צריך לחזור לשותפות ההיסטורית שלו עם המפלגות הדתיות, גם עם יהדות התורה וגם עם ש"ס.
       
יעקב ליצמן (יהדות התורה):
       
       ש"ס דורשת את זה.
       
שאול יהלום (מפד"ל):
       
       אבל ללא תוכנית ההתנתקות.
       
שר הבריאות דני נוה:
       
       הנושא כרגע זו מערכת הבריאות, אדוני יושב-ראש ועדת הבריאות של הכנסת. דעתי על תוכנית ההתנתקות גם היא ידועה. 
       
יעקב ליצמן (יהדות התורה):
       
       זאת ההתנתקות משינוי. 
       
שר הבריאות דני נוה:
       
       אבל אני רוצה לחזור לנושא שאנחנו מדברים עליו עכשיו - - -
       
שאול יהלום (מפד"ל):
       
       אתם - - - ההתנתקות? ומגוש-קטיף?
       
יעקב ליצמן (יהדות התורה):
       
       - - -
       
שר הבריאות דני נוה:
       
       אני מאוד מקווה שיימצא מקום לפחות לחלק מהתרופות החדשות לחולי הפסוריאזיס בסל – חבר הכנסת ליצמן, אנחנו עכשיו מדברים על נושא חשוב אחר, שזה הבריאות שלנו. 
       
מל פולישוק-בלוך (שינוי):
       
       גם זה הבריאות שלנו, תאמין לי. ועוד איזו בריאות.
       
שר הבריאות דני נוה:
       
       כל דבר נוגע בסוף. אבל אני מדבר באמת, לא כמושג אלא על הבריאות האמיתית שלנו, חברת הכנסת פולישוק, על הבריאות האמיתית שלנו, ועל אנשים ששייכים לכל המחנות הפוליטיים שמתמודדים עם המחלה הלא-נעימה והלא-פשוטה הזאת. ולכן אני מאוד מקווה שחלק מהתרופות הללו לפחות יוכלו להיכנס לסל. אני לא יכול להתחייב, הרי הוועדה רק התחילה בדיוניה והיא עוד לא הגישה לי את המלצותיה. 
       
       אדוני היושב-ראש, אם חברת הכנסת נס רוצה שהדיון בנושא זה יימשך בוועדה, אין לי התנגדות לכך שהנושא יעבור להמשך דיון בוועדה. 
       
היו"ר מיכאל נודלמן:
       
       את מסכימה?
       
לאה נס (הליכוד):
       
       כן. 
       
היו"ר מיכאל נודלמן:
       
       בסדר. תודה רבה. חברי הכנסת, יש הצעה אחת לוועדה - ועדת העבודה, הרווחה והבריאות. 
       
לאה נס (הליכוד):
       
       ועדת הטכנולוגיה. 
       
היו"ר מיכאל נודלמן:
       
       אתם דיברתם אתמול על טכנולוגיה. פה לא מדברים על טכנולוגיה, פה מדברים על כסף עכשיו. אם את חושבת שטכנולוגיה – בסדר. זה יהיה בוועדת הכנסת ושם יחליטו. אין בעיה. 
       
       אנחנו עוברים להצבעה על ההצעה לסדר-היום בנושא שבוע המודעות למחלת הפסוריאזיס, שמספרה 5030 - דיון בוועדה.
       
מוחמד ברכה (חד"ש-תע"ל):
       
       - - -
       
היו"ר מיכאל נודלמן:
       
       יש פה דעות שונות, אנחנו מצביעים על ועדת הכנסת. 
       
       ההצבעה התחילה - מי בעד, מי נגד?
       
       
הצבעה מס' 22
       
בעד ההצעה להעביר את הנושא לוועדה – 9
נגד – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה.
       
היו"ר מיכאל נודלמן:
       
       בעד – תשעה חברי כנסת, אין נגד, אין נמנעים. אני קובע שההצעה תעבור לוועדת הכנסת ושם יהיה הפתרון, באיזה ועדה היא תידון. 
       

הצעות לסדר-היום
הפרסום על חומרים מסרטנים שנפלטים 
מבתי-החולים "רמב"ם", "הלל יפה" ו"בני ציון"

היו"ר מיכאל נודלמן:
       
       עכשיו אנחנו עוברים לנושא הבא: פרסום על חומרים מסרטנים שנפלטים מבתי-החולים "רמב"ם", "הלל יפה" ו"בני ציון" - הצעות לסדר-היום מס' 4998, 5001, 5036, 5050, 5060  ו-5084. ראשון הדוברים, חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, הבדיקות נעשו, אדוני היושב-ראש, בשלושת בתי-החולים, אבל הממצאים המדאיגים היו בשניים: "רמב"ם" בחיפה ו"הלל יפה" בחדרה.
       
       אנשי המשרד לאיכות הסביבה בדקו פליטת חומרים בשני בתי-החולים, ולפי הבדיקות האלה יש אחוז גבוה של פליטת אתילן-אוקסיד בשני בתי-החולים, גם "הלל יפה" וגם "רמב"ם", בשיעורים מדהימים, מהממים, של מאות אחוזים. בחומר הזה משתמשים לחיטוי ולעיקור, אבל הוא גם יכול לגרום בוודאות לסרטן, הוא גם יכול לגרום לכל מיני גירויים – גם בעיניים, גם בדרכי הנשימה, גם בחילות. הדעה הרווחת היא שאנשים הולכים לבתי-החולים אם הם חולים, כדי לצאת משם בריאים. במקרה הזה אני חושש שיש אנשים שיכולים להיות חולים מעט ויטופלו עם המעט הזה, אבל עם סיכונים הרבה יותר גדולים, במיוחד לנשים הרות, כי זה גם עלול לגרום להפלות. 
       
       את הדברים האלה, לגבי הממצאים האלה, אין הדעת סובלת בשום פנים ואופן. בתי-חולים צריכים להיות אמונים על בריאות הציבור, לא רק בטיפול המסור שהם נותנים – והם אכן נותנים טיפול מסור בדרך כלל, ואני לפחות מכיר את בית-החולים "רמב"ם" היטב. רמת השירות גבוהה ויש צוות מאוד מיומן, ויש לי רק דברים בשבח בית-החולים והצוות שעובד שם. אבל לעומת זאת, העובדה הזאת גובלת ברשלנות, שיכולה לגרום למחלות שאין מהן מוצא. אני לא רוצה להגיד רשלנות פושעת, זה יישמע חמור מדי וקשה מדי, אף שהחומר הזה שנפלט משני בתי-החולים הוא חומר הורג. 
       
       על כן, אדוני היושב-ראש, אדוני השר, אני חושב שיש מקום שהדברים יטופלו מייד על-ידי בתי-החולים, על-ידי משרד הבריאות. צריך גם לייצר מנגנונים של ביקורת תכופה ומחייבת, אפילו עם אפשרות של ענישה, לאותם אחראים שיכולים להציב סימן שאלה על בריאות הציבור בצורה כל כך קשה וכל כך חמורה. 
       
       אני בטוח שגם משרד הבריאות, גם השר לאיכות הסביבה וגם ההנהלות והצוותים בשני בתי-החולים, דעתם אינה נחה מהממצאים האלה, אבל אנחנו העלינו את הנושא הזה על מנת למקד את תשומת הלב ולהביע את הדאגה. אני בטוח שכולם יעשו את המאמץ הנדרש על מנת להפסיק את התופעה המסוכנת הזאת. תודה רבה, אדוני. 
       
היו"ר מיכאל נודלמן:
       
       תודה. חבר הכנסת עמרם מצנע, ואחריו – חברי הכנסת שלמה בניזרי, ניסן סלומינסקי, מלי פולישוק-בלוך ולאה נס.
       
עמרם מצנע (העבודה-מימד):
       
       אדוני היושב-ראש, שר הבריאות, חברי הכנסת, אני לא רוצה להכביד בנתונים, כי כולם נרשמו, וחבל לי על שלוש הדקות שעומדות לרשותי. אבל הכתובת היא לא אתה, אדוני שר הבריאות, הכתובת היא השר לאיכות הסביבה, וחבל שהוא לא נמצא פה. נכון, מי שמזהמים אלה שני בתי-החולים "רמב"ם" ו"הלל יפה", אבל מי שאמון על חיוב מנהלי בתי-החולים, לכפות עליהם, להוציא צווים אישיים, זה השר לאיכות הסביבה. 
       
       אי-אפשר לחיות במדינה שבה מדי כמה ימים מתפרסמות דרך המשרד לאיכות הסביבה כותרות ענק על סיכונים שבהם אנחנו חיים, ועוברים לסדר-היום. למשרד לאיכות הסביבה יש תפקידים רבים, ולא רק ליצור כותרות ולהפחיד אותנו. 
       
       מדובר פה על גורם מסרטן בוודאות, שנמצא במאות אלפי אחוזים מעל התקן הידוע והמקובל בעולם, כי במדינת ישראל אין לזה תקן. היתה כותרת, ובתי-החולים ממשיכים יום-יום לפלוט 25 גרם בשעה של החומר הזה לאוויר. כל יום. ואנחנו שותקים, כאילו לא קרה כלום. והמשרד לאיכות הסביבה מנהל דו-שיח עם בתי-החולים כבר תקופה ארוכה, על הוצאת צו אישי.
       
       יש המצאה ישראלית, דרך אגב, שזוכה להרבה תשבחות בעולם, שנקראת "צו אישי". באין תקנים וכאשר יש בעיות חוקיות, מוציאים צו אישי, שמורה למנהל המפעל או בית-החולים מה היא הפליטה המותרת, וכאשר עוברים על הצו האישי הזה, זה משפט פלילי למי שעומד בראש המפעל.
       
       מדינת ישראל מפירה את אמון הציבור בה בכך שהיא מתייחסת בקלות למתקנים ממשלתיים. אין שום סיבה שבעולם שהצו הזה לא יוצא, כי הלוא גם אי-אפשר ביום אחד לפתור את זה, הלוא אף אחד לא אומר להוציא צו סגירה לבית-החולים. מי שיאמר את זה, יגידו לו שהוא לא חי במציאות הזאת. ועל כן הדרך היא צו אישי, על אותו תקן שמשרד הבריאות קובע. דרך אגב, הצו האישי יכול להיות לשישה חודשים ברמה מסוימת, ואחרי שישה חודשים להוריד עוד את הרמה, כלומר להתחשב בנסיבות. תודה שהשר לאיכות הסביבה הגיע.
       
       זו ממש הפקרות שהמשרד לאיכות הסביבה לא משתמש בסמכותו להוציא צו אישי נגד בתי-החולים; או לא נגד - הצו האישי בכלל מיועד להוות תחליף לתקן, ובית-החולים חייב לעמוד בצו האישי הזה. 
       
       זאת ההערה הכי משמעותית, ואני חושב, אדוני היושב-ראש, אדוני שר הבריאות ואדוני השר לאיכות הסביבה, זו חובתכם כחברי ממשלה, וזו הסמכות הבלעדית של השר לאיכות הסביבה. הוא יכול לעשות זאת, הוא איננו צריך להתייעץ עם אף אחד, זו סמכותו הבלעדית לעשות את המהלך הזה. עובדה שזה אפשרי - בבית-חולים "בני ציון" לא נמצאה חריגה. כלומר, זה לא איזו דרישה שהציבור ובתי-החולים לא יכולים לעמוד בה.
       
       על כן, אני מאוד מבקש להפסיק להבהיל את הציבור יום-יום, שעה-שעה, עם כותרות, כשאחר כך לוקח שנים לטפל בזה. 
       
       אני מציע בסוף הדיון להעביר את הנושא לוועדה לאיכות הסביבה ולא לוועדת העבודה, הרווחה והבריאות - - 
       
היו"ר מיכאל נודלמן:
       
       ועדת הפנים.
       
עמרם מצנע (העבודה-מימד):
       
       נכון, ועדת הפנים. - - מאחר שהנושא הוא בעיקרו מימוש אחריותו של המשרד לאיכות הסביבה להוציא צווים ולהעמיד לדין מנהלים שחורגים מהצווים. תודה.
       
היו"ר מיכאל נודלמן:
       
       חבר הכנסת שלמה בניזרי – לא נוכח. חבר הכנסת ניסן סלומינסקי. אחריו – חברת הכנסת מל פולישוק-בלוך, ואחריה – חברת הכנסת לאה נס.
       
ניסן סלומינסקי (מפד"ל):
       
       אדוני היושב-ראש, השרים, חברי חברי הכנסת, הנושא שאנחנו מעלים הוא נושא שלפעמים נדמה שמשונה שהוא עולה. אנחנו מדינה נאורה, מדינה מתקדמת, מדינה שמדברת על טכנולוגיות, על צבא מדהים, על הכול, מדינה שאמורה לדאוג לאזרחיה בכל התחומים, וכשיורדים טיפה מתחת לשכבה העליונה, טיפה למטה, פתאום מתברר שבמו-ידינו אנחנו עושים דבר והיפוכו: מצד אחד נבנה בתי-חולים משוכללים, נשקיע, ובוועדות אנחנו דנים ורואים איך להעביר כספים לבתי-החולים, איך לשפר, ומצד שני, לפעמים אני מרגיש את עצמי כאילו צוחקים ממני, ואני לא יודע אם זו הנהלת בתי-החולים, אם זו רשלנות של המשרד לאיכות הסביבה, אם זה משרד הבריאות. 
       
       בבדיקות שעושים מתברר שהכול נעשה הפוך, בדברים המינימליים ביותר, שקשורים לחיי אדם, לסיכון חיי אדם. אני כבר לא מדבר על מפעלים תעשייתיים, שאתה יכול לבוא ולומר שיש כאן אינטרס של בעל המפעל להרוויח כסף והוא לא רוצה להשקיע כסף במיגונים, כי זה לא אכפת לו אולי, וודאי שצריך לבדוק את זה. אבל פה לא מדובר על מפעלים, מדובר על בתי-החולים, שכל מהותם וכל ייעודם וכל תפקידם לרפא חולים, להציל חיים, ומתברר שהם אלה שגורמים אולי לאנשים לחלות, מכניסים ציבורים רחבים לסכנות קשות מאוד. מה אנחנו עושים פה? לא יהיו בתי-חולים, שלא יסכנו את הציבור, ולא נצטרך להביא אותם אנשים חזרה לבתי-חולים. זה משהו של התרנגולת והביצה, וזה מדהים.
       
       דווקא בתי-החולים, שצריכים לשמש דוגמה, אסור לעבור לגביהם לסדר-היום. שוב, אני יוצא מהנחה שהבדיקות שנעשו והתוצאות שמראים אכן נכונות, וזה לא שוב מקרה חריג. אני מניח שאם פרסמו את זה באופן ציבורי רחב, ופרסום ציבורי בנושאים כאלה זה לא קל, זה פרסום שיוצר חרדות בציבור – אם בכל אופן מצאו לנכון לפרסם, זאת אומרת שכנראה הם משוכנעים שהבדיקות נכונות וזה לא משהו מקרי וזה לא תקלה מקרית. 
       
       אם זה כך, פה, עוד הרבה יותר מאשר עם מפעלי התעשייה, צריך למצות את חומר הדין. הכוונה שאם זה עניין שקשור להנהלת בית-החולים, למנהל בית-החולים, יש למצות את הדין אחת ולתמיד. אני בטוח שאחרי שיעשו את זה עם הראשון, כל האחרים יתחילו לבדוק עשר פעמים, וכולנו נרוויח מזה.
       
       שוב, אני לא יודע אם הסמכויות הן של המשרד לאיכות הסביבה או של משרד הבריאות. אני לא יודע בדיוק איפה החלוקה – מי בודק ומי צריך למצות את הדין. אבל אנחנו ככנסת חייבים לדרוש למצות את הדין כמה שאפשר, פעם אחת, למען ישמעו וייראו, שלא יהיה מצב כל כך מגוחך, שמי שצריך להיות השומר הוא זה שבסוף נתפס כגנב. תודה לך, אדוני.
       
היו"ר מיכאל נודלמן:
       
       תודה. חברת הכנסת מלי פולישוק-בלוך, בבקשה. אחריה – חברת הכנסת לאה נס.
       
מל פולישוק-בלוך (שינוי):
       
       אדוני היושב-ראש, כנסת נכבדה, שרים נכבדים, הכנתי נאום מלומד על מה צריך לעשות ואיך צריך לעשות בהקשר של פליטת חומרים מסרטנים מבתי-החולים. מקוצר הזמן אני לא אחזור על דברים שנאמרו. 
       
       נכון, מדהים לגלות שבתי-החולים שאמורים היו לרפא, הם אלה שמזהמים. חבל על המלים. אבל להגיד שמיצוי הדין עם מנהלי בתי-החולים, חבר הכנסת סלומינסקי, האם זה מה שיפתור את הבעיה? איך אתה יכול לבקש מבית-חולים, המוסד שבראשו הוא עומד, שמתמוטט, שהוא יפתור את הבעיה? אז נכון, בירושלים מצאו פתרון, התקינו ציוד שמונע פליטת חומר מסרטן, ומה שאפשר בירושלים אכן אפשר בכל מקום. אבל מאיפה יהיה הכסף, אני שואלת אותך, חבר הכנסת סלומינסקי.
       
       אני בכלל חושבת שאנחנו, תושבי ישראל, מופקרים לחלוטין בכל הנושא של איכות הסביבה. אני מטפלת עכשיו בהצעת חוק בנושא של אנרגיה, של תחנות דלק פיראטיות, שמזהמות לנו את המים. אנחנו נושמים זיהום, אנחנו שותים זיהום, הכול מזוהם. גם הפוליטיקה. משום שאם למדינת ישראל יש פחות מ-200 מיליון שקלים לאיכות סביבה, ויש לה פי-שניים, חבר הכנסת סלומינסקי, לישיבות ולכוללים, אז על מה אתה מלין בכלל?
       
       חבר הכנסת מצנע, שישב פה לפני רגע – אני בטוחה שזה לא יפריע למפלגת העבודה לוותר על איכות הסביבה ולהיכנס לממשלה עם החרדים, ולשתף פעולה עם האתנן הפוליטי שעכשיו הולכים לשרוף פה, למעלה מ-400 מיליון שקלים, כשמדברים על זה שאנשים מתים -  מתים מסרטן, מתים ממחלות – ואין כסף לשום דבר במדינה הזאת. יש למעלה מ-400 מיליון שקל בשביל השטויות האלה. כן, שטויות; אפילו שאתם מאמינים בזה. זה לא הזמן לתת יותר כסף לכוללים, כששר האוצר אומר לכולם: לכו לעבוד. איזו צביעות זאת. ככה אנחנו נראים וככה אנחנו נושמים וזה מה שאנחנו שותים, כי כל הלכלוך מתחיל בבית הזה, וכל מלה מיותרת. 
       
היו"ר מיכאל נודלמן:
       
       חברת הכנסת לאה נס, בבקשה. 
       
לאה נס (הליכוד):
       
       אדוני היושב-ראש, כבוד השר, כנסת נכבדה, בשבוע שעבר נחרדנו  שוב לגלות כי בביקורת פתע שערך המשרד לאיכות הסביבה נמצא כי בשני בתי-חולים בצפון, ב"הלל יפה" בחדרה וב"רמב"ם" בחיפה, קיימות חריגות של מאות אלפי אחוזים בפליטות של גז מסוכן מאין כמוהו – אתילן-אוקסיד. 
       
       חברי הכנסת, המחדל הוא איום ונורא. חשוב להבהיר, כמו שנאמר פה: גז אתילן-אוקסיד הוא גז רעיל, והוא מוגדר כחומר מסוכן על-פי חוק החומרים המסוכנים. הוא משמש בבתי-חולים לעיקור קר של מכשור רפואי שנדרש לעבור סטריליזציה.
       
       בתי-החולים מורשים להשתמש בגז הזה על-פי היתר מיוחד, שקובע כי בית-החולים חייב לנקוט את כל האמצעים למניעת הפליטה של החומר לאוויר ולשפכים ולבצע מדידות פליטה לאוויר של החומר. אך לצערנו, וכפי שאנו רואים בשטח, בתי-החולים לא עושים זאת. 
       
        לגז אתילן-אוקסיד יש השפעה הרסנית על בריאות האדם, ורשימת הסכנות הבריאותיות היא באמת ארוכה וקשה וכוללת סרטן מסוגים שונים. לפי הסוכנות הבין-לאומית לחקר הסרטן,  הגז הזה מוגדר כחומר "מסרטן ודאי" בבני-אדם. כמו שאנחנו יודעים, הרבה חומרים חשודים כמסרטנים, אבל לא בהרבה מקרים יש חומרים שההגדרה לגביהם היא כזאת ברורה. בנוסף, הגז הזה עלול לגרום להפלות ולליקויים גנטיים אצל עוברים שנחשפו לחומר ולתחלואות נוספות. שוב אנו עדים לזילות הבלתי-נסבלת של החיים במדינת ישראל.
       
       לא ייתכן כי בתי-החולים, שנועדו לרפא ולמנוע תחלואה בקרב האוכלוסייה, מזהמים את האוויר ומגדילים את התחלואה. אנחנו לא צריכים לשכוח גם שבתי-החולים נמצאים בסמיכות למרכזי אוכלוסייה צפופים ומשכנים בין כותליהם מדי יום אלפי עובדים ומבקרים שהם חסרי כל יכולת להתגונן מפני זיהומי האוויר.
       
       על הסכנה הנשקפת לתושבים מבתי-החולים יש, כמובן, להוסיף את הסכנות הנגרמות ממפעלי התעשייה השונים בארץ. הרעיון של מבדקי הפתע של המשרד לאיכות הסביבה – הוא גם עשה מבדקי פתע במפעלים התעשייתיים, ו-60% מהם פלטו מאות אלפי אחוזים מעל התקן המותר. כך שמתקבלת תמונה מבהילה מאוד על מצב זיהום האוויר בארץ.
       
       אין זו הפעם הראשונה שאנו עדים לפליטות של הגז המסוכן מבתי-חולים. רק באוגוסט האחרון התפרסם, כי בבדיקות פתע שערך המשרד לאיכות הסביבה נמצאו בבתי-חולים בירושלים חריגות גדולות של אותו גז אתילן-אוקסיד. כל בתי-החולים המזהמים קיבלו מהמשרד צווים אישיים המחייבים אותם לעמוד בתקן פליטת המזהמים, לבצע דגימות תקופתיות ולדווח עליהן. אך כפי שאנו רואים, הסכנה ממשיכה לרחף מעל אזרחי מדינת ישראל. מי יודע כמה בתי-חולים שלא עברו בדיקות פתע מזהמים ומסכנים את הציבור ברגעים אלו ממש.
       
        אדוני היושב-ראש, כיושבת-ראש ועדת המשנה למפגעי איכות הסביבה, אני פונה למשרד לאיכות הסביבה ולמשרד הבריאות - כי אני רואה קשר ישיר וברור בין שני המשרדים האלו בכל הקשור למפגעים הסביבתיים שמשפיעים על בריאות הציבור - לקדם את חוק אוויר נקי, להגביר את האכיפה ולקבוע ניטור קבוע בארובות בתי-החולים ובמפעלים, כך שבדיקות הפתע יאשררו את הנתונים שהמפעלים ובתי-החולים, או כל גורם מזהם אחר, צריכים לתת לפי הדין. בכך תיפתר הבעיה ולא יסכנו את בריאות הציבור. 
       
       אני חוזרת ומדגישה בכל הישיבות שלי, שהמשרדים האלה חייבים לשתף שיתוף פעולה מלא, כי האחד בא למנוע את הפעולות שהאחר יכול להקדים בהן תרופה למכה. תודה. 
       
היו"ר מיכאל נודלמן:
       
       תודה. משיב שר הבריאות, בבקשה. 
       
שר הבריאות דני נוה:
       
       אדוני היושב-ראש, חברי הכנסת, אין ספק שהתפקיד שלנו הוא להגיע למצב שבתי-החולים לא יצטרכו לרפא מחלות, שאולי חלקן נגרם מזיהום אוויר שמקורו בבתי-החולים. זאת בוודאי מטרת כולנו, ואני חושב שכולנו שותפים לעניין הזה. 
       
       כמו כל אחד מהיושבים פה, גם אני שמעתי בדאגה רבה את הדיווח על הנתונים שעלו מבדיקה שביצע המשרד לאיכות הסביבה, אבל אני חייב להוסיף כאן הסתייגות קטנה. מתקיים עכשיו דיון של  משרד הבריאות יחד עם המשרד לאיכות הסביבה כדי לוודא אם התוצאות שהתקבלו מהבדיקות אכן משקפות את המציאות. המשרד לאיכות הסביבה, כמובן, עומד מאחורי הנתונים שלו. למנהלי בתי-החולים יש השגות בדבר האופן שבו בוצעה הבדיקה לאחרונה על-ידי המשרד לאיכות הסביבה. אתמול סוכם בין הנהלת המשרד שלי, משרד הבריאות, לבין הנהלת המשרד לאיכות הסביבה על הקמת צוות משותף שניגש לעבודה ובתוך פרק זמן קצר יסיים את הבדיקה של הנושא הזה. אם אכן אלה הממצאים, ודאי שיינקטו צעדים מיידיים כדי לתקן את המצב. 
       
       עם זאת, אני מצטרף לדברים שאמרה חברת הכנסת פולישוק. קל מאוד להגיד למנהלי בתי-החולים: אתם אחראים, מוצאים נגדכם צווים אישיים. מצד שני, מנהלי בתי-החולים האלה לא יודעים איך לגמור את החודש ואיך לטפל בחולים, כי אין להם מספיק כסף. זה נורא קל מצדה של הממשלה או מצדה של הכנסת להטיל משימות חשובות על בתי-החולים ועל מנהלי בתי-החולים, להצמיד אקדח לרקתם, של צווים אישיים, ולא לתת להם את הכלים התקציביים כדי להתמודד עם זה. אגב, לא רק בתחום הזה, יש תחומים נוספים שזה נכון גם לגביהם. 
       
       לכן, אני משוכנע שיחד עם השר לאיכות הסביבה – בהנחה, השר שלגי, שאכן תישאר בתפקידך זה, ואני מאחל לך באופן אישי שתישאר בתפקידך, כי ראיתי באיזה מרץ ועניין - - - 
       
מל פולישוק-בלוך (שינוי):
       
       אם הוא נשאר בתפקיד נרוויח פעמיים, גם את הכסף וגם את התפקיד. 
       
שר הבריאות דני נוה:

       
       אני לא בטוח שהדברים קשורים בצורה הזאת, אבל צריך לעשות פה בוודאי מאמץ, כי אם רוצים, וכולנו רוצים, לפתור את הבעיה, צריך לתקצב את בתי-החולים, לתת להם את האמצעים הכספיים כדי שהם יוכלו לפתור את הבעיה. אחרת באים אלי מנהלי בתי-החולים, בצדק, ואומרים לי: נניח שאלו הם הממצאים ואחרי הבדיקה נגיע למסקנה שאכן אלה הממצאים וזה מחייב טיפול, עכשיו תגיד לנו מה לעשות קודם. האם אנחנו צריכים להשקיע במכונת רנטגן, שבקושי עובדת, או - - - 


היו"ר מיכאל נודלמן:
       
       אתם הממשלה. 
       
שר הבריאות דני נוה:
       
       אנחנו מקווים, חבר הכנסת נודלמן, שגם אתה תהיה בקרוב חלק מהקואליציה באופן מלא ותוכל לעזור לממשלה להשיג אמצעים נוספים. 
       
היו"ר מיכאל נודלמן:
       
       אם הממשלה לא יכולה לעזור לעצמה, אני לא יודע בשביל מה הממשלה. 
       
שר הבריאות דני נוה:
       
       בשביל זה, אדוני היושב-ראש, אנחנו צריכים חיזוק לממשלה, כי בסוף, הממשלה צריכה לקבל החלטות על סדרי עדיפויות. הרי כולנו יודעים שבסוף, כל הוויכוחים שמתקיימים פה גם על התקציב הם ויכוחים על סדרי עדיפויות, כי כולם מסכימים שצריך. לפני כמה דקות היה פה דיון בנושא אחר, שנוגע לסל התרופות. הרי כולם מסכימים שצריך עוד ועוד כסף לסל התרופות, וכולם מסכימים שצריך עוד ועוד כסף כדי לבנות כיתות, וכולם מסכימים על הכול. בסוף צריך לקבוע סדרי עדיפויות, וזה התפקיד של הכנסת - לקבוע סדרי עדיפויות. 
       
       שורה תחתונה - אנחנו נמצה את הדיון עם המשרד לאיכות הסביבה, נגיע למסקנות, ואם אכן הממצאים הם כמו שהיו בבדיקה שנעשתה, אנחנו נפנה ביחד, ננסה להשיג את המשאבים הנחוצים כדי לתקן את העניין הזה.
       
       אני מסכים, אדוני היושב-ראש, כדי שיימשך גם המעקב הפרלמנטרי, להעביר את הנושא הזה לוועדה לאיכות הסביבה של הכנסת.

היו"ר מיכאל נודלמן:
       
       ועדת הפנים.

שר הבריאות דני נוה:
       
       ועדת הפנים. התת-ועדה בעצם, ועדת המשנה לאיכות הסביבה. תודה.

היו"ר מיכאל נודלמן:
       
       תודה. יש הצעות אחרות. חבר הכנסת איוב קרא, הצעה אחרת, בבקשה.

איוב קרא (הליכוד):
       
       אדוני היושב-ראש, חברי חברי הכנסת, לדעתי, למרות ההתקדמות בנושא איכות הסביבה, יש מצב שבעצם אתה רואה בכל מקום כמעט במדינת ישראל דברים חסרים בכל הסוגיה הזאת, הקשה והחשובה.
       
       לפני שנים מספר לא היתה מודעות לזה. הקמנו משרד לאיכות הסביבה, התקציבים והמשאבים מופנים לשם, אבל אין פרופורציה בין הצרכים לבין המציאות.
       
       לכן, אני חושב שהסוגיה הזאת היא סוגיה באמת של איכות הסביבה ולא של משרד הבריאות - חשוב מאוד להביא למצב שיהיה סוף-סוף תקן של פליטת גז. אין פה תקנים ברורים, על כל המשתמע, סביב הסוגיה הזאת. משהו צריך לקרות, אין בדיקה. מישהו רוצה לעשות היום בדיקה של איכות הסביבה - אין בדיקה אמיתית ונכונה סביב הדבר הזה.
       
       ולכן, השר לאיכות הסביבה מצווה - גם ברמת-חובב המצב היום קשה, גם בבתי-החולים הללו, בכל המדינה יש בעיות של פליטת גז ופליטת רעלים, וצריך לעשות סדר בבלגן הזה. וזה חשוב מאוד ביום-יומיים שנשארו לך, להאריך את הכהונה שלך, כדי לבשר בשורה טובה לאזרחי ישראל. 

היו"ר מיכאל נודלמן:
       
       צריך תקנים וגם מוניטורים.

אלי בן-מנחם (העבודה-מימד):
       
       איוב קרא - - - להאריך את הכהונה שלו. 

היו"ר מיכאל נודלמן:
       
       ההצעה היחידה היא ועדת הפנים. חברת הכנסת מלי פולישוק, את מסכימה?

מל פולישוק-בלוך (שינוי):
       
       כן. 

מוחמד ברכה (חד"ש-תע"ל):
       
       אני מסכים.

היו"ר מיכאל נודלמן:
       
       כולם מסכימים, אתה גם. 
       
       אנחנו עוברים להצבעה.

הצבעה מס' 23
       
בעד ההצעה להעביר את הנושא לוועדה - 8
נגד - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.



היו"ר מיכאל נודלמן:
       
       בעד - 8, נגד - אין, נמנעים - אין. ההצעה לסדר-היום תעבור לוועדת הפנים, לתת-ועדה לאיכות הסביבה.
       

הצעה לסדר-היום
אישורה של תוכנית פארק איילון על-ידי המועצה הארצית לתכנון ובנייה

היו"ר מיכאל נודלמן:
       
       אנחנו עוברים לנושא הבא: אישורה של תוכנית פארק איילון על-ידי המועצה הארצית לתכנון ובנייה - הצעה לסדר-היום מס' 5045. חבר הכנסת גדעון סער, בבקשה.
       
גדעון סער (הליכוד):
       
       אדוני היושב-ראש, כנסת נכבדה, בראש ובראשונה אני רוצה לברך את ועדת המשנה של המועצה הארצית לתכנון ובנייה, אשר לפני שבוע קיבלה החלטה שמבחינת הציבור הרחב - אולי מיליוני תושבים של מדינת ישראל שגרים במרכז הארץ - יש לה השלכות משמעותיות ביותר על הדורות הבאים, וזה אישור פארק איילון פה-אחד ודחיית ההתנגדות של חברה פרטית, חברת "הזרע", שביקשה לבנות 10,000 יחידות דיור בפארק העתידי, וגם ביטלה אפשרות שהיתה קיימת במסגרת התוכנית המקורית לבנייה של 2,000 יחידות דיור. הדברים האלה היו בוודאי גורמים נזק משמעותי ביותר ליכולת לשמור על הריאה הירוקה המשמעותית האחרונה - או השטחים הפתוחים האחרונים - במטרופולין של תל-אביב רבתי. 
       
       אני כינסתי לפני חודש וחצי כאן בכנסת את השדולה למען תל-אביב--יפו, שאני עומד בראשה, על מנת לקרוא לשמור על התוכנית המקורית של הפארק כדי להבטיח את השמירה על אותם שטחים פתוחים, כדי להבטיח הקמת פארק לרווחת כל תושבי האזור. אני חושב שהיתה הסכמה רחבה בדיון - גם בקרב חברי כנסת, גם בקרב נציגי הרשויות המקומיות מהערים בגוש-דן - ששימור הפארק כשטח פתוח באזור שיש בו צפיפות אוכלוסין כל כך אדירה יתרום לשיקום, יתרום לאיכות הסביבה באזור וישמש ריאה ירוקה שממנה ייהנו למעשה 3 מיליוני תושבים. 
       
       באותה מידה היתה התנגדות נחרצת של כל החברים שהתבטאו לכל אפשרות של בנייה שיש בה פגיעה או שיכולה להיות בה פגיעה חמורה באיכות החיים בערים, באזורים, בשכונות בדרום תל-אביב ובמקומות אחרים שהם סמוכים לפארק המתוכנן. 
       
       אני חושב שאנחנו ככנסת חייבים לתת יותר את דעתנו ואת משאבי הזמן שלנו ואת משאבי העניין שלנו לנושאים שיש להם השלכה מיידית, השלכה גדולה, על איכות החיים של אזרחי ישראל. אנחנו יודעים שברוב המכריע של מדינות המערב, אדוני היושב-ראש - אתה ודאי יודע את זה - בערים מרכזיות, בערים סואנות, תמיד אתה יכול למצוא ריאות ירוקות בערים הללו. הדבר הזה הוא דבר הכרחי בעידן שבו זיהום האוויר הולך ומתגבר - - - 

היו"ר מיכאל נודלמן:
       
       אפילו יש תקן לזה, כמה ריאות ירוקות צריכות להיות. 

גדעון סער (הליכוד):
       
       אני יודע שאתה גם מכיר את העולם וגם מתמצא בנושאי איכות הסביבה. אכן, נראה לי שהבחירה שלך לנהל את הישיבה עכשיו היא לא מקרית. 

היו"ר מיכאל נודלמן:
       
       זאת לא בחירה שלי. 

גדעון סער (הליכוד):
       
       בחירת הנשיאות. 
       
       - - - והתהליכים של מודרניזציה ושל תיעוש, שהם תהליכים מאוד אינטנסיביים בעולם המודרני, לא פגמו בהבנה במדינות המערב המתקדמות - בניו-יורק, בווינה, במינכן, בלונדון, בפריס, בכל עיר מערבית שאנחנו מכירים שהיא עיר גדולה; להיפך, החשיבות של ריאות ירוקות עולה כחלק מתפיסה הולכת וגוברת של נושאי איכות הסביבה, זיהום כדור הארץ ואיכות החיים. 
       
       האישור של תוכנית פארק איילון כאן אצלנו הוא רגע היסטורי, שבו מוסדות המדינה החליטו החלטה עקרונית למען הדורות הבאים: העדפה ברורה של איכות הסביבה על חשבון אינטרסים כלכליים. אומנם ההחלטה התקבלה פה-אחד, אבל המאבק שקדם לה - ועוד יהיה מאבק - היה מאבק עיקש וקשה, גם של חברי כנסת, כפי שציינתי, גם של הארגונים הירוקים כמובן, של ראשי ערים, של תושבים בגוש-דן, של ראשי ערים בגוש-דן.
       
       לכן, אני מתייחס להחלטה הזאת כהחלטה שיש בה ממד היסטורי - לאשר את התוכנית ללא בנייה. ההחלטה הזאת משאירה בלב גוש-דן פארק ירוק בשטח של 8,000 דונם, ועם הקמתו נהיה עדים לקיום הריאה הירוקה הגדולה ביותר והאחרונה מסוגה שנותרה, בוודאי באזור הזה של הארץ. הריאה הזאת תמוקם בחיבור שבין דרום תל-אביב, רמת-גן ואזור, מאתר חירייה שבמזרח ועד פארק בגין שבדרום, כאשר המטרה המוצהרת של התוכנית היא יצירת פארק מטרופוליני שישרת את תושבי דרום תל-אביב ואת מטרופולין תל-אביב בכלל למטרות של פנאי ולמטרות של נופש. 
       
       בעקבות האישור של התוכנית הזאת נפתחות עוד אופציות חיוביות שהיו כמעט בלתי אפשריות בעבר, כמו שיקום אתר הפסולת חירייה, מיחזור פסולת לרגלי ההר ופתרון בעיות הניקוז וזיהום הנחלים איילון ושפירים.   
     
       שטח משמעותי מהפארק יפותח בצורה שתאפשר איגום כמות גדולה של מי שיטפונות, והדבר אמור למנוע גם את הבעיה שאנחנו מכירים, ויושב פה חבר הכנסת אלי בן-מנחם, שהוא גם תושב האזור ותושב עירי ותושב השכונות הספציפיות, שכונות בדרום תל-אביב, שסבלו בשנים האחרונות מבעיה של הצפות בשל בעיות חמורות שקיימות במערכת הניקוז הקיימת.
       
       אני גם לא צריך לומר, שאזור גוש-דן הוא אולי האזור המזוהם ביותר בארץ, ודאי אחד המובילים בתחום הזה. כאשר אנשים יוכלו לבוא וליהנות מהשלווה של הפארק, שבו יהיו שבילי אופניים רבים ויהיה מרחב פתוח בלב אזור כל כך סואן - אני חושב שבזה כל אחד מאתנו, שתורם לדבר הזה, עושה משהו בשביל הילדים שלנו, בשביל הילדים של הילדים שלנו וכן הלאה. 
       
       כפי שאמרתי, ועדת המשנה של המועצה הארצית שדנה בנושא הזה, החליטה לדחות את דרישת חברת "הזרע", שבעבר החזיקה בשטח של גידולים חקלאיים והתכוונה להמיר את הזכויות האלה על הקרקע, שניתנו למטרות חקלאיות, בבנייה של אלפי יחידות דיור, בטענה שלפי דעתי איננה עומדת במבחן המציאות, שרק בדרך הזאת ניתן לממן את הוצאות פיתוח הפארק שנאמדות במאות מיליוני שקלים.
       
       אני רוצה להזכיר, שאפילו פארק הירקון עד היום, ואני מכיר את האזור ליד "רדינג" - אנחנו יודעים שהעבודות לפיתוח ושימור מתבצעות בשלבים. אינני מדבר גם על התורמים שמעורבים בעניין הזה, אבל אני חושב שבעניין הזה, כאשר אתה מוותר משיקול מימוני מיידי, אתה עושה שגיאה היסטורית. כאשר אתה עומד על כך שהמטרה של הפארק תהיה במרכז העניין ואתה הולך למהלך הזה בשלבים, אתה משרת את האינטרס הציבורי בצורה הברורה ביותר.
       
       אין לי גם אשליות. אני משוכנע, מאחר שמדובר פה בכסף גדול, שתהיה עתירה לבג"ץ ואולי עתירות לבג"ץ. תהיה תביעה לעוד דיונים במועצה. יהיה ניסיון בכל הכוח, וגם היה קמפיין מאוד לא סימפתי, עם ניחוח שאני לא רוצה להגדיר אותו. אבל תושבי השכונות בדרום העיר לא הולכו שולל על-ידי הקמפיין הזה, וכפי שזה בא לידי ביטוי, מי שעוקב אחרי זה בעיתונים המקומיים רואה שהם אמדו נכון את האינטרס שיש להם בעמידה על התוכנית המקורית של הפארק, בלי בנייה למגורים.
       
       אני חושב שאנחנו כאן, בכנסת, חייבים לעמוד על המשמר וללוות את התהליך הזה, על מנת למנוע סטיות מההחלטה שהתקבלה בשבוע שעבר, ואני מציע שבתום הדיון שיהיה כאן בהצעה לסדר-היום אנחנו נעביר אותה לדיון במליאה ונוכל לקבל החלטות. הכנסת תוכל להשמיע את קולה בדבר שנוגע באופן ממשי לחיים של הרבה מאוד תושבים. תודה רבה.
       
היו"ר מיכאל נודלמן:
       
       תודה. הנושא חשוב מאוד. אדוני השר לאיכות הסביבה, בבקשה.
       
השר לאיכות הסביבה אילן שלגי:
       
       אדוני היושב-ראש, חברות וחברי הכנסת, אני מודה לחבר הכנסת גדעון סער על שהעלה את הנושא החשוב הזה על סדר-יומה של הכנסת. 
       
       ועדת המשנה של המועצה הארצית לנושאים תכנוניים עקרוניים - הולנת"ע – אישרה, לשמחתנו, פה-אחד, לפני שבוע, ב-23 בנובמבר, את תוכנית המיתאר המחוזית החלקית לפארק איילון, תמ"מ 3/5, שיזם משרד הפנים בשיתוף המשרד לאיכות הסביבה. 
       
       מטרת התוכנית היא הקמת פארק מטרופוליני לפעילות של נופש ופנאי, שיכלול בין היתר אגם, מתקני ספורט, שבילי אופנים, שבילי הליכה ועוד. יודגש, שבמסגרת תוכנית הפארק מתוכנן להתבצע הליך שיקום של אתר הפסולת חירייה והקמת פארק מיחזור של פסולת למרגלות ההר.
       
       שטח תוכנית הפארק כ-8,000 דונם, בתוכו כ-3,300 דונם של אדמות מקווה-ישראל, אשר יישארו אדמות חקלאיות, בהתאם לחוק בית-הספר החקלאי מקווה-ישראל, ושאר שטח הפארק כולל בין היתר כ-1,000 דונם של פארק דרום, בתחום העיר תל-אביב, וכ-500 דונם של פארק המיחזור חירייה, העומד להפוך לפארק אקולוגי. חלק משטח הפארק יהיה אזור ניקוז ההצפה של נחל-איילון וגם של נחל-שפירים, על מנת למנוע שיטפונות בחורף במורדות הנחל, שיטפונות שמדי כמה שנים פוגעים קשה בשכונות של דרום תל-אביב. יתרת השטח, קרוב ל-3,000 דונם, תשרת את שוחרי הטבע והירק ובפרט את אוכלוסיות היישובים רמת-גן, אור-יהודה, אזור, חולון, בת-ים ושכונות דרום תל-אביב. 
       
       הולנת"ע החליטה, בהתאם לתפיסת תוכנית המיתאר של מחוז תל-אביב כתוכנית ארוכת טווח, שאיננה נדרשת לתת מענה לשיקולים כלכליים מיידים, שלא לאפשר בנייה בשטחי הפארק. הוועדה קראה לכל הגורמים הרלוונטיים לעשות ככל שביכולתם לפעול להקמת הפארק למען תושבי מטרופולין תל-אביב היום ובדורות הבאים.
       
       בתקופה הקצרה שבה אני במשרד לאיכות הסביבה, שמחתי להירתם למאבק של רבים וטובים למען הפארק הזה ונגד כל אפשרות של בנייה בפארק. אני מתייחס לשדולה בכנסת למען פארק איילון בראשותו של חבר הכנסת חמי דורון, לשדולה למען תל-אביב של חבר הכנסת גדעון סער, ואני חושב גם חבר הכנסת בוז'י הרצוג, וכמובן, המאבק של הארגונים הירוקים. יום לפני הדיון בוועדה בשבוע שעבר ביקרתי באזור הפארק. צפיתי בו מעל "הר חירייה", שנמצא בתהליך שיקום. 
       
       הצטערתי מאוד, יחד עם אחרים, להיווכח שקבוצה של ספקולנטים, "חבורת זרע הפורענות" הייתי מכנה אותם, ניסתה למנוע את הריאה הירוקה החשובה הזאת מתושבי אזור המרכז, ובעיקר דרום תל-אביב, בקמפיין מסית ומדיח, לרבות הוצאת השד העדתי. אני רוצה לומר לכם שראיתי מודעות שמעוררות שאט-נפש. היו לקמפיין מודעות מגעילות, אין לי מלה אחרת לזה, שניסו לרתום כביכול נציגי שכונות, שמסתבר שרובם לא ידעו מזה, למאבק נגד דבר כל כך חשוב וכל כך יפה למען השכונות האלה עצמן. אני בהחלט שמח, שהולנת"ע גם היא סברה, שהמזימה הזאת אסור לה שתצלח. 
       
       דרך אגב, גם מינהל מקרקעי ישראל, באופן תמוה, שהיה יכול למנוע את תחילת צמיחתו של אותו זרע פורענות, לא עשה זאת. במינהל היו פקידים שניסו לקדם מהלכים שנתנו לאנשי זרע הפורענות את התקווה שאומנם הם יצליחו במזימתם. 
       
       אני שמח שחברי הוועדה דחו את כל ההתנגדויות, לרבות אלה של אותם אנשים רעים שהזכרתי קודם, ולא אישרו בנייה של 10,000 יחידות דיור, וגם לא של 2,000 יחידות דיור, כפי שרצו אחרים.
       
       על מנת לממש את החלטת הוועדה, ומאחר שמדובר בפרויקט לאומי מן המעלה הראשונה, יש בכוונת משרד ראש הממשלה, המשרד לאיכות הסביבה ומשרד הפנים להגיש לממשלה הצעת החלטה בדבר הדרכים למימוש התוכנית להקמת הפארק. הצעת ההחלטה המתגבשת בימים אלה עתידה לכלול מנגנוני ניהול ומקורות תקציביים למימון הקמת הפארק, לרבות מצד הרשויות הגובלות בו, אשר הסכימו לא מכבר להקצות חלק מתקציבי מפעל הפיס העומדים לרשותן לטובת פיתוח הפארק. בנוסף, כמה קרנות בארץ ובחו"ל הבטיחו לגייס תרומות למימון הקמת הפארק, וכבר קיימת תרומה של 10 מיליוני דולר, שעתידה לאפשר את ביצוע שלבי התכנון הראשוניים ואת פארק המיחזור.
       
       עמדתי להציע, חבר הכנסת סער, שהנושא יעבור לדיון בוועדת הפנים ואיכות הסביבה, אבל אני מקבל את הצעתך. אני חושב שזה נושא חשוב וראוי שיידון במליאת הכנסת, ועד שיגיע תורו לדיון כאן נוכל לעקוב ולראות כיצד מתקדם התכנון ואולי גם נראה תחילתו של ביצוע. תודה רבה.

היו"ר מיכאל נודלמן:
       
       תודה. יש הצעות אחרות. חבר הכנסת אלי בן-מנחם, בבקשה. 
       
אלי בן-מנחם (העבודה-מימד):
       
       אדוני היושב-ראש, חברי הכנסת, אני רוצה לנצל את ההזדמנות ולחזק את ידיו של חבר הכנסת גדעון סער על ההצעה לסדר-היום שהוא העלה היום. אני גר במרחק של 200-300 מטר משם. אני איש הציבור שגר הכי קרוב לפארק איילון, והפארק, בסיום הקמתו, יהיה אחד הפארקים היפים במדינת ישראל. זה מגיע לכל תושבי דרום תל-אביב, לתושבי אזור ולכל הסביבה. הגיע הזמן שגם לנו באזור הזה תהיה ריאה גדולה וירוקה, ועל זה אני מחזק את ידיו של גדעון. 
       
       נמשיך יחד לעקוב כדי שבעלי הון או בעלי אינטרסים כאלה ואחרים לא ינצלו את תום הלב של תושבי דרום תל-אביב ויעשו מה שעשו - אני אומר את זה בעדינות לגבי מה שאמר כאן השר; "הירוקים שדופקים את השחורים", לזה התכוונת, נכון, אדוני השר? הם הלכו עם כל מיני שלטים שבושה וחרפה לראות אותם. תודה. 
       
היו"ר מיכאל נודלמן:
       
       חברי הכנסת, אנחנו עוברים להצבעה על ההצעה לדון במליאה בנושא פארק איילון. נא להצביע. 
       
הצבעה מס' 24
       
בעד ההצעה לכלול את הנושא בסדר היום – 6
בעד ההצעה שלא לכלול את הנושא בסדר-היום – אין
נמנעים – אין
ההצעה לכלול את הנושא בסדר-היום של הכנסת נתקבלה. 
       
היו"ר מיכאל נודלמן:
       
       שישה  בעד, אין מתנגדים ואין נמנעים. אני קובע שהנושא יידון במליאת הכנסת. 

       
הצעה לסדר-היום
ההדלפות לתקשורת סביב פרשת המ"פ

היו"ר מיכאל נודלמן:
       
       אנחנו עוברים לנושא הבא: ההדלפות לתקשורת סביב פרשת המ"פ - הצעה לסדר-היום מס' 5080 של חבר הכנסת איוב קרא. בבקשה. 
       
איוב קרא (הליכוד):
       
       אדוני היושב-ראש, חברי חברי הכנסת, אני עוקב זה כמה שבועות אחרי פרשת המ"פ מגבעתי, ומתוך התקשורת, לא מתוך הצבא, אני למד על הפרשה הזאת - איך הופכים בחור, קצין מבריק, מצוין, שהביאו אותו במיוחד מיחידה מובחרת לעשות סדר באחת הפלוגות הבעייתיות שבמשך שנה הודחו ממנה שני מ"פים, הביאו אותו לעשות סדר באותה פלוגה, וכמובן, כאשר באים לעשות סדר, יש חיילים ותיקים, יש חיילים חדשים, ואנשים מתנהגים בהתאם. היינו מ"פים ואנחנו יודעים כיצד מתנהלים הדברים כאשר מגיע מ"פ חדש. 
       
       לצערי, בתקופה זו היה גם אירוע מצער מאוד. לא אהבנו אותו, אבל אני לא בטוח שהיה צריך לעשות את ה"עליהום" הזה בתקשורת ולהדליף לתקשורת על כל פרט בפרשה הזאת, גם מהחקירות של מצ"ח, של הצבא ושל תחקיר הצבא, על כל מה שמשתמע מהנושא הזה. 
       
       ילדה היתה בדרכה לבית-הספר, ומשום-מה החליטה לבוא לאזור צבאי שבו היתה הוראה חד-משמעית לפתוח באש לעבר כל מי שמתקרב. באזור הזה אסור היה להסתובב, ואם היא היתה הולכת לבית-הספר במסלול היומיומי שלה – היא לא ילדה בת חמש, היא ילדה בת 13, שנראית בת 18 – אם היא היתה הולכת בקו הרגיל שלה, היא לא היתה נפגעת ולא היתה בעיה. היא באה לאזור המוצב, היא הסתובבה שם ואז פתחו עליה באש, לצערי, והרגו אותה. 
       
       צר לי על המקרה הטרגי, וצר לי מאוד שחפים מפשע נהרגים, אבל לבוא מפה ולהאשים קצין שהוא הרג אותה בדם קר - זה הדבר הכי מגעיל, מכיוון שאנחנו שלחנו את ילדינו לשרת באזורים הללו, אנחנו חינכנו אותם ואנחנו אחראים למעשיהם. הצבא שלח אותם למשימות הללו, הוא חינך אותם, והם מתנהגים בהתאם להוראות הצבא. אם ילדה – אתה במלחמה – הגיעה למקום שבו ההוראות לקצין ולחיילים הן לירות, הם יורים. אלה ההוראות והם מבצעים את ההוראות. 
       
       אני חושב שהאירוע הזה לא היה מתעורר אם לא היו שם חשבונות אישיים של חיילים, שאפילו "מפוצץ הפרשה", הכתב עצמו, לא מכחיש אותם. היתה עוד פרשה, וכשהחליט אותו קצין לשפוט שני חיילים לריתוק – אני אומר את זה על-פי התקשורת – החליטו לנקום בו, להתעלל בו. זה הגיע לוועדת החוץ והביטחון, וכמו שקורה כל פעם, איזה תרנגול הודו עומד בפתח ועדת החוץ והביטחון, וכשאותו תרנגול הודו צועק, כל המדינה צריכה לעבור לדום. 
       
זהבה גלאון (יחד):
       
       למי אתה מתכוון?
       
איוב קרא (הליכוד):
       
       לא יודע, בכל פעם יש תרנגול תורן. 
       
       אני יכול לומר לכם, שאני התביישתי לראות את ה"עליהום" שנעשה בלי לבדוק, כאשר הנושא נמצא בבדיקה, כאשר הנושא נמצא תחת איסור פרסום של בית-המשפט, כאשר הנושא עדיין בבדיקה וכאשר דוח צה"לי אמר שהקצין זכאי ואין לו שום בעיה. במקום להתנהג עם הקצין כמו שצריך להתנהג עם קצין, באים ועוצרים אותו כאילו הוא פושע – שמים לו אזיקים, מסתובבים אתו כאילו קרה אסון ואסור שהוא יסתובב בלי אזיקים, אחרת הוא יברח. מדובר במ"פ, באדם שחינכנו אותו, השקענו בו. הרמטכ"ל גיבה את הקצין והוא צריך להחליט מי שם שיקר. האם בגלל זה צריך להתעלל בקצין, להדיח את הקצין? אם הקצין יצא אשם, אפשר להדיח אותו, אבל אם הוא זכאי, צריך להעמיד לדין את האחראים. 
       
       היה פה ניסיון להדלפות מכוונות ומתואמות. אני לא יודע מה מטרת ההדלפות הללו, אבל אין לי ספק שהיתה מטרה לפגוע בקצין, ומעבר לכך, היתה כוונה לפגוע גם בכל מי שסביבו. היתה כוונה להביא לרצח אופי בלי רגש כלפי אותו קצין. 
       
       אני החלטתי, למרות המצב חסר הסיכוי, לצאת למאבק למענו, מכיוון שלפי המקורות שלי, כמו שכל אחד בודק, הגעתי למסקנה שאם בסיטואציה מסוימת התיק שעל הילדה היה מתפוצץ, כל המוצב הזה לא היה קיים והיו כמה חללים לצה"ל. אולי מבחינת חלק מהאנשים הכול היה טוב, אבל מבחינתי זה לא היה טוב, כי אותם אנשים שפוצצו את הפרשה, אני לא יודע אם הם ידעו פעם להחזיק נשק, להבין סיטואציה של מלחמה מהי וכללי מלחמה מהם. 
       
       קל לבקר, קל לפגוע וקל להביא לרצח אופי, אבל עוד יותר השתוממתי כאשר עמדתי מול ה"עליהום" הזה, והתברר לי שחיילים באותה פלוגה, ובמיוחד הקשר של המ"פ, שלא אוהב את המ"פ, אמר: לא היו דברים מעולם. חד-משמעית. אתמול הוא הופיע בתוכנית של יאיר לפיד ואמר את מה שאמר. אני מתחיל להרגיש שהיתה פה קונספירציה נגד הקצין, ועוד יותר מרגיז אותי כאשר ראיתי באינטרנט שהאבא של הילדה אמר: הילדה שלי היתה צריכה להיות שהידית. 
       
       אילו סימני שאלה עוד נשארו פה כדי לפגוע באותו קצין שנלחם מול סכנה קיומית, על-פי משימות שהטיל עליו צה"ל? אני לא מאמין שבוגר בה"ד-1 הוא פושע או לא דובר אמת, כי לא מחנכים בבה"ד-1 את הקצינים לשקר או לא לומר את האמת. אנחנו חיים בג'ונגל. שלחנו את ילדינו לתוך ג'ונגל, וכל מי שמולך במקומות כאלה - אתה לא יודע מי ידיד, מי אויב, מי חף מפשע ומי לא חף מפשע. המערכת צריכה לחנך, לתרגל אותם או להביא אותם למצב של מינימום טעויות אם בכלל היו טעויות. הילדה שהתקרבה לשם רצתה, כנראה, לבדוק את העירנות של חיילי צה"ל, כי אביה אמר אחר כך שהיא התכוונה להיות שהידית.                                    
     
       במלחמה אי-אפשר להמתין  לגבי מי שעובר באזור שיש הוראה לפתוח באש ולברר אם הוא מחבל, אם הוא אויב, אם הוא טרוריסט או אם הוא תלמיד או חייל. הילדה היתה עטופה. לא היה אפשר להבחין אם היא ילדה או לא. 

	לכן, המערכת, אדוני סגן שר הביטחון, צריכה לבדוק את עצמה. היא צריכה לבדוק את עצמה חד-משמעית סביב הסוגיה הזאת. מדוע גדודים שלמים נשארים תקופות ארוכות בתקופות הללו? מדוע פלוגות ממשיכות לשבת באותם מקומות? יש עייפות החומר במצב הזה. לא צריך לחפש שעיר לעזאזל במקרה הזה. 

	לפני ימים מספר ביקשתי לבקר את הקצין, ואני לא נענה. מדוע? החקירה נגמרה, יש כתב אישום. זו סוגיה שנמצאת על הפרק וצריך לברר אותה. עורך-הדין שלו ביקש לבקר בפלוגה הזאת היום, ולא נתנו לו לבקר שם, כדי לבדוק עובדות אפילו. לא נותנים לברר עובדות. אני קורא לרמטכ"ל, קודם כול לאפשר לעורך-הדין לעשות את עבודתו, לאפשר למערכת בית-המשפט למצות את עצמה, ולאפשר לנו לבקר את הקצין. אם מבקרים מחבלים ואנשים עם דם על הידיים, בטח ניתן ואפשר לבקר גם קצינים ולוחמים לתפארת עם ישראל.

	אני מציע עוד יותר, בעקבות הגילויים החדשים של אביה של הילדה, וגם של החיילים הנוספים שהיו בשטח, לחזור ולאמץ את הדוח הצה"לי, ולהעמיד לדין את כל מי ששיקר בדוח הזה, ולשחרר לאלתר את הקצין עד בירור העובדות בבית-המשפט. ואם יש צורך, להעמיד לדין גם את החוקרים, אם שיקרו, וגם את אלה שהדליפו לתקשורת את הקלטות, את החומר. 

       לא ייתכן שהדבר הזה יהיה כל כך זול, שאנשים מעבירים חומר מתוך חקירת המשטרה, מתוך חקירת צה"ל, מתוך כל מה שקורה בצה"ל לתקשורת באופן ישיר, באופן עקיף  ובכל צורה. הדבר הזה לא קרה בצה"ל, לא מתאים לצה"ל. אם יש חקירה סמויה, צריך שהנושא יישאר סמוי. אם מגלים דברים כאלה, יש בכך מן הנסתר וצריך לגלות מדוע קרה הדבר הזה. תודה.

היו"ר יולי-יואל אדלשטיין:
       
       תודה רבה לחבר הכנסת איוב קרא. ישיב, כידוע, סגן שר הביטחון, חבר הכנסת זאב בוים. בבקשה, אדוני.

סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת איוב קרא, אני לא חושב שפה זה המקום, בסטטוס שבו נמצא המקרה הקשה הזה, שניכנס לדיון ולהבעת עמדות אם הקצין היה אשם או לא היה אשם. 
       
       בכל מה שקשור לעניין הזה, כפי שחבר הכנסת איוב קרא העלה, יש אומנם סוגיות לגבי היחידה, היחידות שמשרתות בקווים - זו סוגיה הרבה יותר רחבה. זה לא המקום להיכנס גם לכך. בעקיפין, בהחלט זה קשור. זה לא סוד שהעומס על הצבא הסדיר, על היחידות הסדירות, בביטחון השוטף, במצב שהביטחון השוטף הוא במציאות של מלחמה מתמשכת, אינו קל לחיילים. 
       
       אם נוסיף על כך שאנחנו, הדרג הציבורי, האזרחי, בעצם בא אל הצבא ואמר: תצמצם את סדר הכוחות שלך, תקצץ את התקציב שלך, תשלח קצינים הביתה, תתכנס לתקציב יותר מצומצם. כלומר, בתוך המצב הזה, שבו אנחנו מפחיתים ימי מילואים, גם מסיבות אסטרטגיות, אבל הרבה משום תקציב, כי ימי מילואים זה מרכיב כבד בתקציב הביטחון - אנחנו באים מכאן ואומרים שצריך להקל על חיילי המילואים, לא לקרוא להם לתעסוקה שוטפת, שיתעסקו בהכנות למצב חירום ולמלחמה, שזה הייעוד המקורי של המילואים. הנגזרת של אמירה כזאת, של דירקטיבה כזאת שמתקבלת מהדרג האזרחי, שהוא הקובע, היא פחות ימי מילואים לתעסוקה, וכתוצאה מכך עול יותר גדול על הצבא הסדיר. 
       
       לא אכנס פה לפעולות שהצבא עושה כדי להקל על היחידות הסדירות במטרה למצות את כוח-האדם. עלתה פה בתחילת הדיון הסוגיה של בנות שמשרתות ביחידות כמו "קרקל". זו דוגמה ששילוב בנות, שפה ושם יוצר בעיות, כמו ששמענו היום, בכל זאת הוא אחד הכלים שבאמצעותם אנחנו מנסים למצות מיצוי יותר מושכל ונכון את כוח-האדם שעומד לרשות הצבא. 
       
       אני לא רוצה להרחיב. אין ספק שהיחידות הסדירות שנמצאות במצב של לחימה מתמדת, יש להן פחות זמן לאימונים, יש להן פחות זמן להפסקות, להכשרות. זה נותן את אותותיו בקושי לעמוד במשימות. נדמה לי שגם הרמטכ"ל התבטא לאחרונה, ובצדק, שיש שחיקה כתוצאה מהמצב הזה. אנחנו מכירים בזה. אין בכל אלה כדי להצדיק פעולות כמו במקרה הזה שקרה ברפיח. 
       
       עם זה, אני מציע, ובזה אני רוצה כמעט לסיים, שאנחנו לא נעשה מה שבעצם לא ראוי לעשות, וגם בעצם חבר הכנסת איוב בדבריו קובל על מעשה כזה, שאנחנו נשפוט ואנחנו נחליט מה היה בסדר ולא בסדר. היתה חקירת מצ"ח. עכשיו העניין הזה עומד למעשה בדיון בבית-משפט צבאי. בית-משפט צבאי הוא בית-משפט לכל דבר, ואם נמשיך כך, נחטא לעיקרון מאוד חשוב, לא להתערב, מה שנקרא סוב-יודיצה. זה עניין שנמצא עכשיו בהליך משפטי.

איוב קרא (הליכוד):
       
       - - - 

סגן שר הביטחון זאב בוים:
       
       חבר הכנסת איוב קרא, אני רוצה להתייחס לסוגיית ההדלפות, כי היא באמת סוגיה בעייתית מאוד. כשאתה רואה איך כל הדברים האלה מתפרסמים, וכל הסרטים שבאים – ברור, ממקורות הצבא - הם באים ממקורות הצבא במובן הזה שהצבא הוא זה שמתעד, הוא זה שמצלם. זה נכון בכל הפעולות, זה נכון גם במקרה הזה. הוא מצלם ממקורות שונים במקומות שונים. החומר הזה הוא אצל הצבא. על זה אין ויכוח. 
       
       אבל פה אני רוצה לבוא ולומר, שעל-פי החוק, בעת הגשת כתב האישום מוטל על התביעה, קרי - במקרה הזה המשטרה הצבאית החוקרת, למסור את החומר של החקירה במלואו לנאשם ולבא-כוחו. כמצוות החוק, הועבר חומר החקירה כולו, לרבות הקלטות שצולמו במוצב והקלטות שצולמו במהלך חקירת המשטרה הצבאית החוקרת, לידי הנאשם ובא-כוחו, בסמוך להגשת כתב האישום. כעבור שלושה ימים ממועד המסירה שודר החומר בתוכנית הטלוויזיה "עובדה". אני רוצה להדגיש ולהבהיר באופן חד-משמעי, כי חומר החקירה לא הועבר בשום אופן לתקשורת על-ידי גורם כלשהו מהפרקליטות הצבאית או מהמשטרה הצבאית החוקרת. האמור מתבסס על בדיקות שנעשו על-ידי הפרקליט הצבאי הראשי וכן על-ידי קצין המשטרה הצבאית הראשי. 

       הפרקליטות הצבאית והמשטרה הצבאית החוקרת מקפידים על ניהול משפט זה כמו כל משפט אחר בפני הפורום היחיד המתאים לניהול משפט, בית-הדין הצבאי. תודה רבה, אדוני. 
       
היו"ר יולי-יואל אדלשטיין:
       
       מה אתה מציע לעשות עם ההצעה, אדוני סגן השר?  
       
סגן שר הביטחון זאב בוים:
       
       אני מציע להעביר את ההצעה לוועדת החוץ והביטחון. 
       
היו"ר יולי-יואל אדלשטיין:
       
       האם המציע, חבר הכנסת קרא, מסכים להעביר לוועדת החוץ והביטחון? 
       
איוב קרא (הליכוד):
       
       כן, מסכים. 
       
היו"ר יולי-יואל אדלשטיין:
       
       מסכים לוועדת החוץ והביטחון. הצעה אחרת לחבר הכנסת מגלי והבה. 
       
מגלי והבה (הליכוד):
       
       אדוני היושב-ראש, המקרה של הקצין נמצא כרגע בהליך משפטי. אני לא יודע אם היה חכם להעלות את הנושא בשלב זה, כי הרבה מן העובדות יכולות להיות נכונות או לא, אני לא יודע, אבל התוצאות הטרגיות של המקרה, היו כאלה רבות, ובמקרים רבים הצבא לא הביא זאת לידיעת התקשורת, לא לידיעת הציבור ולא הכניס זאת לחקירות מצ"ח. 
       
       שמעתי את דברי הרמטכ"ל בוועדת החוץ והביטחון. אם המערכת מטרתה להפיק לקחים, שתעשה את זה לכל המקרים שהיו. אם המטרה היא לטאטא את האחריות של המערכת הצבאית על-ידי כך שתביא לדין קצין אחד - לזה אנחנו לא מסכימים ועל כך אנחנו מוחים. 
       
היו"ר יולי-יואל אדלשטיין:
       
       תודה רבה. חבר הכנסת מגלי והבה ביקש מליאה. חבר הכנסת טלב אלסאנע בהצעה אחרת מבקש להסיר, בבקשה. 
       
טלב אלסאנע (רע"ם):
       
       אדוני היושב-ראש, חברי הכנסת, מעשה הרצח של הילדה הפלסטינית אימאן אל-המס הוא מעשה רצח מחריד. בשום פנים ואופן לא צריך להצדיק את המעשה הנפשע הזה, לנסות לתת לו הסבר, צידוק או הבנה; מי שעשה את המעשה הזה, מקומו מאחורי סורג ובריח. למי שעשה את המעשה אסור לתת זהות כלשהי, צריך להתייחס אליו כאל אדם שעשה מעשה פשע, וככזה צריך להעמידו לדין.
       
       השאלה הרלוונטית בעניין הזה היא: באיזו מידה המעשה הזה הוא סימפטום לתופעה שקיימת ובאיזה מידה הוא מעשה חריג ובודד? זאת השאלה.  
       
היו"ר יולי-יואל אדלשטיין:
       
       תודה לחבר הכנסת טלב אלסאנע. לרענן את הזיכרון שלנו, חברי הכנסת, המציע וסגן שר הביטחון הסכימו לדיון בוועדה. לכן יש שתי אפשרויות נוספות, חבר הכנסת מגלי והבה ביקש לקיים דיון במליאה מבחינת הפרוצדורה, וחבר הכנסת טלב אלסאנע ביקש להסיר, וזה נתן לשני חברי כנסת אפשרות לדבר, להציע הצעה אחרת. 
       
       חברי הכנסת, נעבור להצבעה. מי שמצביע בעד, הוא בעד הצעת סגן השר והמציע לקיים דיון בוועדת החוץ והביטחון. מי שנגד - להסיר מסדר-היום. ההצבעה החלה - בעד או נגד. 
       
הצבעה מס' 25 
       
בעד ההצעה להעביר את הנושא לוועדה –  4
בעד ההצעה שלא לכלול את הנושא בסדר-היום –  3
נמנעים – אין
ההצעה להעביר את הנושא לוועדת החוץ והביטחון נתקבלה. 

היו"ר יולי-יואל אדלשטיין:
       
       בעד - 4, נגד - 3, אין נמנעים. לכן יתקיים דיון בוועדת החוץ והביטחון של הכנסת. תודה רבה. 
       

הצעות לסדר-היום
הכרזת נשיא סוריה על נכונותו למשא-ומתן עם ישראל
      
היו"ר יולי-יואל אדלשטיין:
       
       אנחנו עוברים לנושא הבא: הכרזת נשיא סוריה על נכונותו למשא-ומתן עם ישראל - הצעות לסדר-היום מס' 5013, 5018, 5026, 5032, 5054, 5071, 5077, 5078 ו-5079. המשיב הוא שר החוץ. סגנית מזכיר הכנסת תבדוק תיכף אם שר החוץ מגיע. ראשון המציעים - חבר הכנסת אחמד טיבי. 
       
אחמד טיבי (חד"ש-תע"ל):
       
       אדוני היושב-ראש, האם תואיל לקיים הפסקה של חמש דקות עד שיגיע שר החוץ? 
       
היו"ר יולי-יואל אדלשטיין:
       
       אני מציע לך הצעה נדיבה: כל עוד לא יהיה שר, אתה תוכל לדבר על חשבוני. אני לא מתחייב שזה יהיה שר החוץ, אבל נציג הממשלה יופיע כאן באולם, ועד אז השעון שלך לא יופעל. 
       
זאב בוים (הליכוד):
       
       אני גם יכול להשיב. 
       
היו"ר יולי-יואל אדלשטיין:
       
       כמי שהיה תקופה יחסית ארוכה סגן שר, אני ודאי לא אפגע בכבודו של סגן שר הביטחון, אבל בדרך כלל, אם זאת הצעה רלוונטית לאותו סגן שר, מקובל שיהיה תורן ויש לנו תורנים. 
       
אחמד טיבי (חד"ש-תע"ל):
       
       בלי לפגוע בכבודו של סגן השר, הכוונה לשר משיב. הכבוד שלך במקומו מונח. 
       
זאב בוים (הליכוד):
       
       גם בעניין סוריה אני רלוונטי. 
       
היו"ר יולי-יואל אדלשטיין:
       
       גם נכון.
       
אחמד טיבי (חד"ש-תע"ל):
       
       נכון. גם אם היית חבר כנסת ולא סגן שר, אתה רלוונטי. 
       
היו"ר יולי-יואל אדלשטיין:
       
       שר החוץ ייכנס עוד מעט. אתה יכול לפתוח בנאומך. כפי שהבטחתי לך, אמדוד לך את שלוש הדקות מרגע שייכנס. 
       
זהבה גלאון (יחד):
       
       אתה יכול לדבר בנושא אחר בינתיים. 

אחמד טיבי (חד"ש-תע"ל):
       
       אדוני היושב-ראש, לא רק לאחרונה יש הצהרות ברורות ומסרים חד-משמעיים מצד סוריה, מנהיגה, הנשיא בשאר אסד, שר החוץ  ואחרים, על הרצון שלהם לשוב לשולחן המשא-ומתן. אבל מה שמפתיע, הפתעה בצד הישראלי, כאילו זה דבר חדש - ראוי לבחון, ראוי לא להאמין וכדומה. 
       
       א. חשוב לומר, אדוני היושב-ראש, שסוריה לא הפסיקה את המשא-ומתן עם ישראל, זאת ישראל שעשתה כן; ב. בדרך כלל מי שהתנה תנאים לחידוש המשא-ומתן, לא היה סוריה אלא ישראל. לאחרונה, כל יום, אתה פותח עיתון ערב זה - אתה מוצא תנאי; אתה פותח עיתון ערב אחר - אתה מוצא תנאי אחר. פעם זה לסגור את המשרד של הפלג הזה, פעם זה אירן, פעם זה "חיזבאללה", פעם זה לבנון, פעם זה סוריה, תנאים מתנאים שונים, כאילו מדובר בשני ידידים, חברים, שהיה ביניהם איזה רוגז. מדובר במדינות שעל-פי חוק הן מדינות אויב. יש רצון לחדש את המשא-ומתן בשל המצב שקיים ביניהן, כדי לשנות מצב זה.
       
        הדברים האלה שאני קורא בתקשורת הישראלית, משום-מה, כל שר בשבוע-שבועיים האחרונים רץ אץ לכל מיקרופון כדי לומר לא לסורים או לא לדברים הברורים, החד-משמעיים שבאים מדמשק. דמשק וההנהגה הסורית מדברים על מה שקרוי הליגליות הבין-לאומית, החלטות או"ם. מדובר על משא-ומתן שהופסק בנקודה מסוימת. מדובר על הסכמה ישראלית, לא רק של יצחק רבין ז"ל, אלא גם של ראש הממשלה לשעבר בנימין נתניהו, באמצעות איש העסקים ידידו לאודר. 
       
       והדבר התמוה ביותר, השיטה הישראלית הטיפוסית, להיות פסיכיאטר לכל מנהיג ערבי, ופסיכואנליזה מבוצעת לכל משטר, לכל מדינה ולכל הצעה. פעם אמרו, אי-אפשר להיענות עכשיו להצעות הסוריות, כי  סוריה חזקה, צריך להמתין לתקופה של שפל במעמדה. בשבועיים האחרונים אמרו, סוריה בלחץ בין-לאומי, למה להיענות לה? לפני שנה וחצי אמרו - זה בגלל  מלחמת עירק. 
       
       רבותי, מה הדבר הזה אם לא סרבנות אמיתית והתניית תנאים של מי שלא רוצה להתקדם במשא-ומתן על בסיס החלטת האו"ם ולסגת נסיגה מלאה לקווי 4 ביוני 1967. 
        
       אני אומר דברים לזכותו של ראש הממשלה אריאל שרון. הוא היחיד שאמר למה הוא באמת לא רוצה לחדש את המשא-ומתן. הוא אמר, אני יודע מה מחיר המשא-ומתן עם סוריה; המחיר פירושו ירידה מרמת-הגולן, ואני לא מעוניין לשלם את המחיר הזה. לא בגלל שני המסלולים, מסלול פלסטיני, מסלול סורי - כהרגלה של ההנהגה בישראל לשחק על המסלולים - אלא בגלל המחיר. הוא יודע מה המחיר. וזה המחיר, הוא צודק. אבל זה לא רק המחיר. כי לסוריה חשוב גם שיהיה פתרון לבעיה הפלסטינית. 
       
מגלי והבה (הליכוד):
       
       גם הבעיה הלבנונית. 
       
אחמד טיבי (חד"ש-תע"ל):
       
       בוודאי, חשוב לה מה יהיה בלבנון. ישראל יכולה לטעון לאינטרסים בלבנון וסוריה לא? מה ההיגיון העקום הזה? ולכן - - - אתה שר החוץ?
       
היו"ר יולי-יואל אדלשטיין:
       
       אני מציע שבשבוע הבא תשאל שוב.
       
חיים רמון (העבודה-מימד):
       
       אתה רוצה לסבך אותי גם עם שר החוץ הנוכחי וגם עם מי שעלול להיות שר החוץ.

אחמד טיבי (חד"ש-תע"ל):
       
       עשוי. 
       
היו"ר יולי-יואל אדלשטיין:
       
       עלול, עשוי, רצוי.
       
אחמד טיבי (חד"ש-תע"ל):
       
       אף שבאקדמיה ללשון העברית לפני ארבע שנים תיקנו: עלול - עשוי להיות, גם עלול וגם עשוי.
       
       חיים רמון מעוניין להסתבך רק עם אדם אחד במפלגת העבודה, לא עם שמעון פרס, ורצוי שזה יהיה מתאגרף. 

היו"ר יולי-יואל אדלשטיין:
       
       רצוי, עשוי או עלול?
       
אחמד טיבי (חד"ש-תע"ל):
       
       מבחינתו של חיים, רצוי. מאתמול הוא באופוריה. אגב, אני מבזבז את הזמן כי שר החוץ לא פה.

היו"ר יולי-יואל אדלשטיין:
       
       אתה לא מבזבז את הזמן,	 אתה אומר מבחינת השקפת עולמך דברי טעם, ולצערנו אין פה נציג הממשלה.

אחמד טיבי (חד"ש-תע"ל):
       
       תודה רבה, אדוני. אין ספק שאתה מנחיל לבית הזה תורה שראוי שהבית הזה ילמד אותה, במיוחד השרים, שייתנו כבוד למליאה, במיוחד כאשר מועלית הצעה שאני חושב שהיא חשובה לגבי משא-ומתן, או סרבנות למשא-ומתן עם סוריה, והממשלה הריקה או השולחן הריק של הממשלה אומרים הרבה על התייחסותה לנושא ועל התייחסותה גם לכנסת ולמליאה.

חיים רמון (העבודה-מימד):
       
       איפה שר החוץ?

היו"ר יולי-יואל אדלשטיין:
       
       אני אלך אישית לחפש אותו, בינתיים סגן היושב-ראש כחלון יחליף אותי.
       
זהבה גלאון (יחד):
       
       תעביר לו את ההוראות.

אחמד טיבי (חד"ש-תע"ל):
       
       אתה מקשה על חבר הכנסת כחלון, אבל יש המשכיות.
       
       אפרופו אתמול, חבר הכנסת חיים רמון - - -

חיים רמון (העבודה-מימד):
       
       האם חבר הכנסת טיבי מבקש, שעד ששר החוץ יבוא אני אדווח בהרחבה על אירועי אתמול באופן אובייקטיבי?

אחמד טיבי (חד"ש-תע"ל):
       
       אני מאוד אובייקטיבי בנושא הזה, אתה יותר. אני מתכוון לשאול אותך, האם בסיירת למדו איך להתאמן על תפיסת מיקרופונים, למשל? לכבוש מוצב של מיקרופון?

חיים רמון (העבודה-מימד):
       
       כנראה יהיו אימונים נוספים, חבר הכנסת טיבי. זה היה פעם ראשונה, לא כל כך מוצלח.

אחמד טיבי (חד"ש-תע"ל):
       
       ואם אתה לא מתמצא בזה, נשאל את אופיר פינס. לדעתי, חבר הכנסת אופיר פינס יודע. האם בצה"ל מתאמנים איך לכבוש מוצב של מיקרופון, למשל?
       
היו"ר משה כחלון:
       
       יש נוהל תפיסת מיקרופון.
       
אחמד טיבי (חד"ש-תע"ל):
       
       אני לא ידעתי עד שזה נאמר לי.
       
חיים רמון (העבודה-מימד):
       
       כנראה, זה היה אחרי תקופתו של ברק.

היו"ר משה כחלון:
       
       סגן שר הביטחון פה יכול להשיב.
       
זאב בוים (הליכוד):
       
       את התורה כתב אריק שרון, אי-אפשר להתכחש לזה.

אחמד טיבי (חד"ש-תע"ל):
       
       ואתמול, אם שמת לב, הוא היה מאוד מעודד. הוא אמר: האחרון שתפס מיקרופון נהיה ראש ממשלה, סימן טוב.
       
       אדוני היושב-ראש, אם להמשיך בנושא החשוב שבעטיו אני כאן, אני אומר שהסרבנות הישראלית אינה מפתיעה, וראש הממשלה בכבודו ובעצמו אמר למה הוא מסרב לפתוח במשא-ומתן עם הסורים. הוא אמר שהמחיר ידוע, שהמחיר הוא נסיגה מכל רמת-הגולן, עד קווי 4 ביוני. את המחיר הזה כמעט היה מוכן לשלם יצחק רבין, היה מוכן לשלם בנימין נתניהו, ומשא-ומתן רציני עם אפשרות של הגעה להסכם טרפד לא אחר מאשר אהוד ברק, שבגללו אנחנו עשינו פאוזה לפני דקה.
       
       לפי דבריו של הנשיא לשעבר קלינטון, אהוד ברק טרפד את המשא-ומתן עם סוריה ביודעין. אגב – בזה אני חולק על קלינטון - לא רק עם סוריה, כי אם גם עם הפלסטינים. הוא טרפד את המשא-ומתן עוד לפני שהוא התחיל, כי אסור היה לו להתחיל את המשא-ומתן בתנאים האלה.

חיים רמון (העבודה-מימד):
       
       מי טרפד?

אחמד טיבי (חד"ש-תע"ל):
       
       אהוד חטף, אה – ברק. ולכן - - -
       
חיים רמון (העבודה-מימד):
       
       דיברתי עם חבר הכנסת מג'אדלה, לא שמעתי. חבר הכנסת טיבי, זאת האשמה מאוד חמורה. אני מבקש שתפרט, על סמך מה אתה מטיח האשמה בראש ממשלה לשעבר. אי-אפשר לזרוק אשמות שווא כאלה, אלא אם הן מבוססות. נא לבסס את האשמתך, או שתחזור בך.

אחמד טיבי (חד"ש-תע"ל):
       
       חיים רמון, חבר הכנסת, בוב מאלי, מהמועצה לביטחון לאומי בבית הלבן, היה בקמפ-דייוויד, והוא כתב ואמר דברים ברורים, חד-משמעיים, גם על המסלול הפלסטיני, איך אהוד ברק טרפד את המשא-ומתן עם יאסר ערפאת, זיכרונו לברכה.
       
גאלב מג'אדלה (העבודה-מימד):
       
       למה לו ללכת לאמריקנים? - - -
       
אחמד טיבי (חד"ש-תע"ל):
       
       הוא לא היה בקמפ-דייוויד, גאלב. בוב מאלי היה בקמפ-דייוויד, והוא אמריקני שמקובל. מילא אני אומר את זה.
       
חיים רמון (העבודה-מימד):
       
       עכשיו הנושא הוא סוריה. אני מבקש שתתמקד בסוריה. אחרי שתבסס את סוריה, אולי נאפשר לך - - -

אחמד טיבי (חד"ש-תע"ל):
       
       תודה רבה. נדיבות הלב הישראלית הזאת היא כל כך טיפוסית.
       
       ולכן אני אומר כך: בקשר לסוריה יש הסכמה כלל-עולמית, שאהוד ברק טרפד את המשא-ומתן עם סוריה, גם מעבר לשפרדסטאון - - 

זהבה גלאון (יחד):
       
- - -

אחמד טיבי (חד"ש-תע"ל):
       
       חברת הכנסת גלאון, את מפריעה לי.
       
קריאה:
       
       - - -
       
אחמד טיבי (חד"ש-תע"ל):

       - - וגם במסרים פומביים וחשאיים. אגב, הסורים בניגוד לישראלים אומרים באופן חשאי מה שהם אומרים באופן פומבי, כי התוצאה בסוף אמורה, מבחינתם, להיות אותו דבר – נסיגה מלאה מרמת-הגולן עד קווי 4 ביוני. והם מוכנים, הם אומרים שהם מוכנים לשלום מלא. אבל הנסיגה אמורה להיות נסיגה מלאה.
       
       אמר נשיא המדינה, כבוד הנשיא קצב, שבאופן היסטורי תמיד אמרנו שאנו רוצים שלום, דברי הנשיא קצב – מחפשים שלום, מושיטים את ידנו לשלום, אומר הנשיא קצב, והנה יש נשיא ערבי של מדינה מאוד חשובה, הנשיא אסד, מושיט את ידו לחידוש המשא-ומתן בתקווה להגיע להסכם שלום, ושרי הממשלה מתחרים בינם לבין עצמם מי יגיד קודם לא וינתח למה הוא אמר, מה מצבו, באיזה סטטוס, מחר בבוקר, בלילה, בצהריים: אמר את זה כי הוא חזק, כי הוא חלש, כי הוא בלחץ, כי לבנון, כי עירק, כי ארצות-הברית, צרפת, האיחוד האירופי, לכולם יש סיבות על מנת להגיע להחלטה שלא לפתוח במשא-ומתן מחדש עם ממשלת סוריה ועם הנשיא בשאר אסד. פשוט לא רוצים לסגת מרמת-הגולן. ושרון אמר, זה לא בגלל שני המסלולים, כי הוא עכשיו עם המסלול הפלסטיני, הוא לא יכול עם המסלול הסורי. הוא פשוט לא רוצה לסגת מרמת-הגולן, הוא אמר את זה - - -

עסאם מח'ול (חד"ש-תע"ל):
       
       - - -
       
אחמד טיבי (חד"ש-תע"ל):
       
       אנחנו יודעים, כשהוא אומר מדינה פלסטינית, למה הוא מתכוון. ולכן ההנהגה – זה לא הוזכר בספר השיאים של גינס.
       
מגלי והבה (הליכוד):
       
       כנראה, אתה יודע יותר מעסאם מח'ול אם יש מסלול פלסטיני או לא. הוא טוען דברים שאתה כל הזמן טוען את ההיפך מהם.

אחמד טיבי (חד"ש-תע"ל):
       
       יכול להיות שלא שמעת את חבר הכנסת עסאם מח'ול ולא הבנת אותו בגלל דעה קדומה.
       
עסאם מח'ול (חד"ש-תע"ל):
       
       התשובות אצלו אוטומטיות.

אחמד טיבי (חד"ש-תע"ל):
       
       הוא אומר ששרון לא רוצה להגיע לשלום גם עם הפלסטינים, להסדר סופי. אני חושב בדיוק כמו השר. שרון הוא לא פרטנר להסדר קבע עם הפלסטינים. הוא אומר שהוא רוצה הסדר ביניים ארוך-טווח, הוא אומר – שרון.

חיים רמון (העבודה-מימד):
       
       אני מאוד מבקש שתחלק בזמן ההמתנה לבואו של שר החוץ - את הזמן לא ניצלת לביסוס ההאשמות שלך - - -
       
אחמד טיבי (חד"ש-תע"ל):
       
       נגד אהוד ברק.
       
היו"ר משה כחלון:
       
       אני דווקא אשמח לשמוע ניתוח על אתמול בערב.
       
חיים רמון (העבודה-מימד):
       
       על הספר של קלינטון, למשל, לא אמרת כלום, ממש כלום.

אחמד טיבי (חד"ש-תע"ל):
       
       אמרתי פעמיים, אבל אתה היית עסוק עם הרב גפני, לשכנע אותו להצטרף לקואליציה, כדי למנוע מאהוד ברק להצטרף לפריימריס. היית עסוק כל הזמן.
       
חיים רמון (העבודה-מימד):
       
       בספר כתוב פרק שלם, ואתה תמצת פרק שלם בשורה.

טלב אלסאנע (רע"ם):
       
       אני רוצה להבין: האם הנושא הוא המשא-ומתן בין ישראל לסוריה, או המשא-ומתן בין חיים רמון לברק?
       
חיים רמון (העבודה-מימד):
       
       יש לזה קשר הדוק. 
       
אחמד טיבי (חד"ש-תע"ל):
       
       בהחלט. אדוני, אני אמרתי לזכותו של ראש הממשלה שרון, חבר הכנסת גפני, שהוא היה גלוי. הוא אמר: אני לא רוצה לפתוח במשא-ומתן עם הסורים כי אני יודע מה המחיר, וזה ירידה טוטלית, נסיגה טוטלית מרמת-הגולן, לקווי 4 ביוני. כל השאר זה "ישראבלוף". אהוד ברק, אפרופו הפרק המאוד חשוב הזה בספר של הנשיא המאוד חשוב קלינטון - - 

חיים רמון (העבודה-מימד):
       
       אתה יכול להפיץ את זה לחברי הכנסת?

אחמד טיבי (חד"ש-תע"ל):
       
       - -  היה ברור וחד-משמעי, אדוני חבר הכנסת רמון. הוא אמר שהאשמה כולה בכישלון של המשא-ומתן ואי-הגעה להסכם ישראלי-סורי נופלת על איש אחד, אהוד ברק, ממשלת ישראל.

חיים רמון (העבודה-מימד):
       
       חבר הכנסת טיבי, עד עכשיו אתה נשען על מקורות זרים שהם חשובים.
       
אחמד טיבי (חד"ש-תע"ל):
       
       האלוף שגיא - אני יודע לאן אתה חותר. האלוף שגיא, ראש אמ"ן לשעבר, אמר - - -
       
חיים רמון (העבודה-מימד):
       
       לא, לא ראש אמ"ן לשעבר. תקשיב: שליחו של אהוד ברק למשא-ומתן עם סוריה. עכשיו אתה תצטט, בבקשה.

היו"ר משה כחלון:
       
       הרב גפני, אתה רואה מה זה חברים? אתה רואה איך מגינים על חבר?
       
גאלב מג'אדלה (העבודה-מימד):
       
       אדוני היושב-ראש, איך אתם מדברים על ראש הממשלה לשעבר?
       
אחמד טיבי (חד"ש-תע"ל):
       
       אין ספק שמדובר באמירה חשובה של האלוף במילואים שגיא.
       
גאלב מג'אדלה (העבודה-מימד):
       
       אתם מתעללים בראש הממשלה לשעבר אהוד ברק.
       
היו"ר משה כחלון:
       
       לא, מייד אנחנו קוראים לשר שחל להשיב.

משה גפני (יהדות התורה):
       
       חבר הכנסת טיבי מצטט דברים מאוד חשובים. אני ראיתי אותו אתמול בערב, וחשוב מאוד שנדע מה הוא עשה - - - 
       
חיים רמון (העבודה-מימד):
       
       מכיוון שדבריו של חבר הכנסת טיבי על ההקשרים של העבר מאוד חשובים, לדעתי יש להפיץ אותם בין כל חברי הכנסת שאינם נוכחים פה.

היו"ר משה כחלון:
       
       אני אעביר את ההמלצה לנשיאות.

זאב בוים (הליכוד):
       
       צריך להעביר את זה בין כל מתפקדי מפלגת העבודה.
       
אחמד טיבי (חד"ש-תע"ל):
       
       סגן השר בוים, כולם צופים בערוץ הזה עכשיו.

חיים רמון (העבודה-מימד):
       
       זה תפקידי - - -
       
אחמד טיבי (חד"ש-תע"ל):
       
       כל המתפקדים של מפלגת העבודה צופים עכשיו בערוץ הכנסת - - -
       
עסאם מח'ול (חד"ש-תע"ל):
       
- - -

גאלב מג'אדלה (העבודה-מימד):
       
מפחדים ממנו. הוא עוד יחזור, הוא עוד יחזור וחיים יאכל את הכובע.

משה גפני (יהדות התורה):
       
       דבר מהר, לפני שהוא יבוא ויחטוף לך את המיקרופון.
       
אחמד טיבי (חד"ש-תע"ל):
       
       אדוני היושב-ראש, האזכור של האלוף שגיא היה במקומו בשל העובדה שמדובר בשליחו של ראש הממשלה אהוד ברק. לא סתם פקיד; אדם שזה בדיוק התחום שלו. הוא אומר שאפשר היה להגיע להסכם, וגם הוא מטיל, באופן הברור ביותר, את האשמה על מי ששלח אותו, על ראש הממשלה לשעבר אהוד ברק. אז גם האלוף שגיא אומר זאת, גם הנשיא קלינטון אומר זאת - - -
       
חיים רמון (העבודה-מימד):
       
       בנושא האלוף שגיא, אני בטוח שפספסת. בבוקר מר ברק אמר משהו שהוא לא פספס עם סוריה. ואז השמיעו את זה בשידור חי לאורי שגיא.
       
אחמד טיבי (חד"ש-תע"ל):
       
       ב"גלי צה"ל".
       
חיים רמון (העבודה-מימד):
       
       אורי שגיא הוא אדם מאוד עדין והוא אמר: אני זוכר לגמרי אחרת, ונדמה לי שכולם זוכרים לגמרי אחרת. עכשיו אתה יכול להמשיך.
       
אחמד טיבי (חד"ש-תע"ל):
       
       זה נקרא אנדרסטייטמנט של האלוף במילואים שגיא.
       
חיים רמון (העבודה-מימד):
       
       זה מה שנקרא קצין וג'נטלמן.
       
אחמד טיבי (חד"ש-תע"ל):
       
       כן. במקרה זה, כאשר הוא היה קצין הוא התגלה - - -

היו"ר משה כחלון:
       
       סליחה, חבר הכנסת טיבי. חבר הכנסת ליבוביץ, מה שקרה, שאין נציג ממשלה, אז היושב-ראש הקודם, שאני ממלא את מקומו, חבר הכנסת אדלשטיין, החליט שחבר הכנסת טיבי ידבר כל זמן שנציג הממשלה לא יהיה כאן.
       
אחמד טיבי (חד"ש-תע"ל):
       
       יכול להיות שאתה חולק על הדבר הזה?
       
אילן ליבוביץ (שינוי):
       
       אני מוכן להמשיך ולהקשיב לך.
       
היו"ר משה כחלון:
       
       שר החוץ. אני לא מתווכח עם החלטות לא שלי.
       
אחמד טיבי (חד"ש-תע"ל):
       
       לא, יש המשכיות שלטונית.

חיים רמון (העבודה-מימד):
       
       אני רק מוחה שזה לא מתחלק בין כולם. זה לא הוגן.
       
אחמד טיבי (חד"ש-תע"ל):
       
       אדוני היושב-ראש, אני רוצה להתייחס למשהו אחר. אני אומר את הדברים האלה לך, חבר הכנסת גפני. עכשיו ברצינות - - -
       
משה גפני (יהדות התורה):
       
- - -

נסים זאב (ש"ס):
       
       אדוני, אפשר להודיע מתי השר יגיע?

אחמד טיבי (חד"ש-תע"ל):
       
       תקשיב, נסים זאב. זה קשור בך, זה קשור בגפני אבל זה קשור בכולנו. אדוני היושב-ראש, בשבת האחרונה, במסגרת שבת נגד אלימות במשפחה בבית-הכנסת הגדול בירושלים, היתה דרשה של הרב הראשי שלמה עמאר. 
       
חיים רמון (העבודה-מימד):
       
       הראשון לציון.
       
אחמד טיבי (חד"ש-תע"ל):
       
       הוא אמר, והדברים הועברו לי בכתב על-ידי באי התפילה. הוא אמר, ציטוט: למה אומרים על ישמעאל שהוא פרא אדם ולא אומרים עליו שהוא אדם פרא, כמו שאומרים אדם כבד, אדם רזה, אדם שחור, אדם לבן? כי בהם יש יותר פרא ומעט אדם, אמר הרב הראשון לציון. הדברים הועברו לי לפני חצי שעה. אלה דברים חמורים מאוד היוצאים מפי - - -
       
נסים זאב (ש"ס):
       
       מה הקשר שלך לישמעאל?

אחמד טיבי (חד"ש-תע"ל):
       
       הדברים האלה חמורים ביותר, חבר הכנסת זאב, והם נשמעו מפי הסמכות הדתית הגבוהה ביותר, הממלכתית במדינת ישראל. אני שיגרתי מכתב חריף לרב הראשי לפני דקות אחדות -  עכשיו מתחילים לספור - - -
       
היו"ר משה כחלון:
       
       אדוני שר החוץ, רק שתדע שבזכותך חבר הכנסת טיבי מדבר כבר 16 דקות, אבל אני חייב לומר שזה היה מעניין.
       
שר החוץ סילבן שלום:
       
- - -

אחמד טיבי (חד"ש-תע"ל):
       
       אני רוצה למחות על הגעתו של שר החוץ סילבן שלום. אני בטוח שאתה, חבר הכנסת גפני, ואולי גם נסים זאב, מאוד לא אוהבים את ההתבטאות הזאת, אם היא אכן נאמרה.
       
משה גפני (יהדות התורה):
       
       אני אדבר אתו - - -
       
אחמד טיבי (חד"ש-תע"ל):
       
       אם היא אכן נאמרה, אני נוקט לשון זהירות. היא הועברה לי במכתב רשמי על-ידי אחד מבאי התפילה, שמצא שהם מאוד מקוממים. אלה דברים שנוטפים גזענות. אני מצפה מרב ראשי שידבר אחרת, אם הדברים נאמרו. תודה.
       
       אדוני שר החוץ, אני אעבור לנושא המגעים עם סוריה - -
       
משה גפני (יהדות התורה):
       
       תעבור לאהוד ברק.
       
אחמד טיבי (חד"ש-תע"ל):
       
       - - אנחנו נחזור לנושא כי חשוב לי ששר החוץ יקשיב לדברים ויענה עליהם. אמרנו שבספרו של קלינטון נאמר, שממשלת ישראל, אהוד ברק במיוחד, היו אחראים לכישלון המשא-ומתן. כך אמר גם האלוף במילואים שגיא, ראש אמ"ן לשעבר. 
       
       לאחרונה יש יותר ויותר אמירות ברורות, חד-משמעיות, שאותי לא מפתיעות, כי זו היתה העמדה הסורית תמיד, שהם רוצים לחזור למשא-ומתן. הם לא הפסיקו את המשא-ומתן, וכן לא הם שמתנים תנאים למשא-ומתן. 
       
       מי מתנה תנאים? שר החוץ סילבן שלום, ראש הממשלה. שר החוץ רוצה, למשל, שיסגרו את המשרד של x, את המשרד של פלג אחר. שר אחר רוצה שיעשו משהו בלבנון, שר שלישי - משהו באירן. מגעים פה, קשרים שם. כולם מוצאים סיבות למה לא לחזור לשולחן המשא-ומתן. 
       
       והרי, אדוני שר החוץ, נאמר כבר יותר מפעם אחת, על-ידי יותר מגורם בין-לאומי אחד, ואפילו גורמים שאומרים עליהם שהם גורמים מקצועיים בישראל, שפניו של הנשיא בשאר אסד הם לשלום אמת. הבעיה, איך אתם מפרשים את המושג שלום אמת והמחיר שלו - - -
       
צבי הנדל (האיחוד הלאומי - ישראל ביתנו):
       
       אתה מאמין לו?

אחמד טיבי (חד"ש-תע"ל):
       
       כן. חד-משמעית כן.

היו"ר משה כחלון:
       
       חבר הכנסת הנדל, זהו. קריאת ביניים וזהו. חבר הכנסת טיבי, אני מציע שתמשיך. יש לך עוד דקה.
       
אחמד טיבי (חד"ש-תע"ל):
       
       המחיר הוא נסיגה מלאה מרמת-הגולן. לזכותו של ראש הממשלה ייאמר, אדוני שר החוץ, שהוא אמר לפני יותר משנה, שהוא לא פותח במשא-ומתן עם סוריה כי הוא יודע מה המחיר. המחיר הוא נסיגה מלאה מרמת-הגולן לקווי 4 ביוני, והוא לא רוצה ולא יכול לשלם את המחיר הזה; לאו דווקא בגלל נושא שני המסלולים והכובד והאחריות והמחיר של שני מסלולים במקביל. לכן, נשאלת השאלה, למה כל הזמן להטיף, להאשים משרד פלג זה, משרד פלג אחר? צריך לומר בצורה ברורה: אנחנו לא מוכנים לשלום עם סוריה. זה מה שאתם צריכים. זו העמדה הטיפוסית שלכם. זה המשתמע בצורה מובהקת ביותר מהעמדה של ממשלת ישראל. 
       
       סוריה, שהיא מדינת ציר במזרח התיכון, אומרת שהיא רוצה לחזור למשא-ומתן. אגב, סוריה יכולה להציג מה שהיא רוצה על שולחן המשא-ומתן. גם אתה יכול להציג מה שאתה רוצה על שולחן המשא-ומתן. אבל צריך לחבור לשולחן הזה שאתם ברחתם ממנו, ולא פעם להגיד שזה כיוון שהיא חלשה, פעם בגלל ארצות-הברית, פעם בגלל המלחמה בעירק, פעם בגלל המצב הפנימי, פעם בגלל המצב בלבנון. 
       
       אדוני היושב-ראש, הדברים האלה אינם רציניים. נכונות ממשלת סוריה להגיע למשא-ומתן אמיתי על בסיס החלטות האו"ם הליגליות הבין-לאומיות היא שצריכה להיענות באופן חיובי. אני מודה לך, אדוני היושב-ראש, וגם לקודמך בתפקיד. 
       
היו"ר משה כחלון:
       
       תודה. חבר הכנסת ג'מאל זחאלקה, בבקשה. חבר הכנסת טיבי, אתה צריך להודות לשר החוץ. 
       
אחמד טיבי (חד"ש-תע"ל):
       
       - - - 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, ניסיתי למצוא הסבר לתופעה של התנהגות ממשלת ישראל, שריה וראש ממשלתה בנושא הסורי. הגעתי למסקנה, שלפנינו עומדת תופעה שנקראת peace phobia, הפחד מן השלום. הממשלה מסתגרת בחדר אטום וזועקת משם: יש לנו תנאים כאלה וכאלה כדי לפתוח את הדלת. כל הזמן היחס להצעות השלום הסוריות הוא שלילי. הכול נאמר אפילו בקונטקסט שלילי: לא מוכנים לחדש משא-ומתן אלא בתנאים כאלה וכאלה. גם אם יתממשו חלק מהתנאים האלה, לא בטוח שירצו לנהל משא-ומתן עם סוריה. 
       
       אני חושב שבשורה התחתונה, העמדה הישראלית היום היא שהיא לא מוכנה לחדש את המשא-ומתן עם סוריה בשום תנאי. זאת האמת. במקום להגיד את זה דוגרי, מתפתלים והולכים סחור סחור סביב העניין. 
       
       היחס להצעות השלום הסוריות הוא כאילו זו מתקפת שלום, מתקפה שצריך להתגונן מפניה. באמת ממשלת ישראל מנהלת מלחמת מאסף בנושא הזה. ההצעות הסוריות החוזרות ונשנות מעמידות את ממשלת ישראל במבחן. כשראש הממשלה, שר החוץ והדוברים הישראלים אומרים שהם רוצים שלום, הם לא אומרים את האמת. אלה מלים ריקות, מס שפתיים ותו-לא. 
       
       בוועדת החוץ והביטחון דובר על חידוש המשא-ומתן בלי תנאים מוקדמים, אבל באותה נשימה ישראל מציבה עשרה תנאים. מה זה בלי תנאים מוקדמים? אתה מציע עשרה תנאים מוקדמים ואתה אומר שאתה רוצה שזה יהיה בלי תנאים מוקדמים. צריך ללכת על ה-commonsense ועל הרצון הטוב. אם יש רצון טוב, ברור, מחדשים משא-ומתן. היה משא-ומתן קודם, המשא-ומתן הנוכחי הוא המשך של הקודם. לא כל פעם מתחילים מנקודת האפס. לא משנה שהממשלה הזאת רוצה להתחיל את זה מנקודת המינוס ולא האפס. אפילו לאפס לא הגענו עם הממשלה הזאת. 
       
       אבל אי-אפשר לנהל משא-ומתן אלא על בסיס של איזו תשתית, של רפרנס, והרפרנס ברור, כל העולם בעד נסיגה ישראלית מכל הגולן; כל העולם וחלק גדול מדעת הקהל הישראלית. יש רק חזית הסירוב הישראלית, סרבני השלום הישראלים, שלא רוצים זאת. 
       
היו"ר משה כחלון:
       
       אני מבקש רק לסיים. 
       
קריאה:
       
       - - -

היו"ר משה כחלון:
       
       החגיגה נגמרה להיום. 
       
ג'מאל זחאלקה (בל"ד):
       
       היום שמענו את יושב-ראש ועדת החוץ והביטחון מציב תנאי חדש, שסוריה תוותר על הגולן כדי להתחיל משא-ומתן. ככה כתוב היום ב"ידיעות אחרונות", שסוריה לא הביעה נכונות לוויתורים עמוקים בלבנון. 
       
היו"ר משה כחלון:
       
       מה לא טוב בזה?
       
ג'מאל זחאלקה (בל"ד):
       
       אני שאלתי אותו, מה זה ויתורים עמוקים, אז הוא אמר: כל הגולן. אני אמרתי לו לפני חצי שעה: אני רוצה לשמוע מה זה ויתורים עמוקים. אז הוא אמר לי: כל הגולן, שהגולן יישאר בידינו, ואז אנחנו מוכנים למשא-ומתן. באמת, עושים צחוק מכל העניין. 
       
צבי הנדל (האיחוד הלאומי - ישראל ביתנו):
       
       אתה לא מאמין שנשיא סוריה באמת רוצה שלום? 
       
ג'מאל זחאלקה (בל"ד):
       
       אני מאמין. 
       
צבי הנדל (האיחוד הלאומי - ישראל ביתנו):
       
       אז מה, בשביל הגולן הוא יוותר על שלום?
       
היו"ר משה כחלון:
       
       אני מציע שלא תשיב לו. תסיים, בבקשה. 
       
חיים רמון (העבודה-מימד):
       
       זו טענה שראוי לדון בה. 
       
ג'מאל זחאלקה (בל"ד):
       
       אני רוצה להבהיר שבנושא הגולן ישראל לא מוותרת. הגולן הוא שטח סורי, וכשישראל נסוגה מהגולן, היא מחזירה את האדמה לבעליה החוקיים על-פי דין בין-לאומי. מדינה לא יכולה להתנהג כל הזמן כעבריינית בין-לאומית, זה בלתי אפשרי. הגולן הוא שטח סורי, ישראל לא מוותרת עליו, אלא מרוויחה הסכם שלום עם סוריה, ואני מקווה שגם עם שאר המדינות, על בסיס הלגיטימציה הבין-לאומית. 
       
       זה בלתי אפשרי שהעולם יתנהל על-פי מרכז הליכוד או על-ידי כל מיני אנשים פנאטים, גם אם הם מדברים לאט; אנשים פנאטים, שדוחפים את כל המזרח התיכון למלחמת תמיד, לסכסוך דמים מתמשך, שאין לו שום סוף. במדיניות הזאת אנחנו לא רואים את האור אף לא בקצה המנהרה, אלא בקצה כל המנהרות האפשריות. תודה. 
       
היו"ר משה כחלון:
       
       תודה רבה. חבר הכנסת חיים רמון. 
       
צבי הנדל (האיחוד הלאומי - ישראל ביתנו):
       
       - - - רק הרוצחים הם האשמים. 

זאב בוים (הליכוד):
       
       למה חבר הכנסת זחאלקה פוגע במרכז מפלגת העבודה?
       
חיים רמון (העבודה-מימד):
       
       למה, שם מדברים לאט? 
       
       אדוני היושב-ראש, חברי הכנסת, אדוני שר החוץ, נדמה לי שאני נמנה עם מתי המעט שזכו לכהן בכנסת בעת שראש הממשלה מנחם בגין, זכרו לברכה, עמד בראשות הממשלה. ואני זוכר אותו. לא היה נאום שהוא לא היה עולה על הדוכן וכמעט בפתח דבריו אומר: נשיא סוריה חאפז אסד, אני קורא לך לבוא לשיחות שלום בירושלים, בדמשק, בכל מקום שתבחר, בוא נדבר. ולא היה יום שמנחם בגין, ראש ממשלה מטעם הליכוד, לא הושיט יד לשלום. אני משוכנע שראש הממשלה בגין ידע, אף שהוא החיל את החוק הישראלי על הגולן, שיהיה לזה מחיר. אבל לא עלה על דעתו של מנחם בגין לבוא ולא לנהל משא-ומתן. תראו איך הוא נהג עם נשיא מצרים סאדאת. ביום שנשיא מצרים סאדאת רצה לבוא, הוא אמר לו: בוא, מייד נדבר. 
       
       אני מוכרח לומר שכל ממשלות ישראל, עד לממשלה הנוכחית, נהגו כך; כל הממשלות, לרבות ממשלת הליכוד בראשות נתניהו. הוא שלח את לאודר, ניהל אתו משא-ומתן. יש מסמכים, אני לא אכנס לפרטים. כולם, פרט לממשלה הזאת. 
       
       אדוני שר החוץ, ממה אתם מפחדים? יש לך תביעות מאסד? הן לגיטימיות, אני חושב שהן אפילו צודקות ונכונות. תבוא ותגיד לו: בוא ניפגש. לא בדרג הכי בכיר? - בדרג לא בכיר, ונברר. הוא יתבע את הגולן, אנחנו נתבע קודם כול להוציא את מפקדות המחבלים מדמשק. כל מה שאתה אומר, אני מסכים עם זה, אבל אי-אפשר להעמיד תנאים. מעולם ממשלת ישראל לא העמידה תנאים, והדוגמה של ערפאת איננה דומה. 
       
       סוריה היא מדינה ריבונית. אתם אומרים "הא, זה תרגיל" - תחשפו אותו, "זה בלוף" – תחשפו את הבלוף. תבואו ותציגו את הבלוף הזה קבל עם ועדה, תגידו: אתם רואים? שוב הוכחה הסרבנות הערבית, שוב דמשק משקרת, שוב היא איננה רוצה שלום, שוב זה תרגיל לצרכים בין-לאומיים. תחשפו את כל מה שאתם אומרים. 
       
       אתם אומרים שיש לנו בעיית הסברה. עכשיו יש איזו תוכנית טלוויזיה בגלל בעיית הסברה. אלף מסבירים לא יצליחו להסביר עמדה כזאת כמו שיש לנו, עמדה של סרבנות. אין עמדה כזאת בעולם כולו. אדוני שר החוץ, אני מציע לך, תבוא עכשיו לדוכן. זו הזדמנות טובה, זה יום טוב, יום מתאים, אולי זה יוציא את תשומת הלב מדברים אחרים, ותדבר כמו ראש הממשלה מטעם תנועתך, מנחם בגין זכרו לברכה.
       
גאלב מג'אדלה (העבודה-מימד):
       
       מה זה מתאים - שר החוץ המצרי כאן, זה עוד יותר מתאים. 
       
חיים רמון (העבודה-מימד):
       
       עוד יותר מתאים. תגיד: אני שר החוץ של מדינת ישראל מוכן להיפגש עם כל נציג סורי בכל מקום בעולם על מנת לברר אם ניתן להגיע לשלום. 
       
צבי הנדל (האיחוד הלאומי - ישראל ביתנו):
       
       אתה תעמוד על הבמה בזמן שיהיה משא-ומתן ותגיד: אדוני שר החוץ, כיוון שהוא לא הוציא מפקדה אחת, לא יהיה שלום?
       
חיים רמון (העבודה-מימד):
       
       אתה יודע מה? אם אתה חושב שאני עלול לעלות לדוכן ולהגיד את זה, אני מבטיח לך שאם הוא עושה את זה אני לא עולה לדוכן. אני מוותר על הדוכן כל זמן המשא-ומתן עם סוריה. כל זמן המשא-ומתן עם סוריה, אני לא מדבר. עשינו עסק? אתה מצטרף לקריאתי לשר החוץ, יש לך הזדמנות. נכון שתיתן לו הזדמנות? זה דבר היסטורי, ואני שותק כמו דג כל זמן ששר החוץ מנהל משא-ומתן עם סוריה. מה דעתך על העסקה הזאת?
       
גאלב מג'אדלה (העבודה-מימד):
       
       רק בנושא הזה. 
       
חיים רמון (העבודה-מימד):
       
       מה אתה רוצה, שאני אסתום את הפה לגמרי?

היו"ר משה כחלון:
       
       חבר הכנסת רמון, אתה צריך לסיים. 
       
חיים רמון (העבודה-מימד):
       
       אני באמת רוצה לסיים. 

היו"ר משה כחלון:
       
       אבל לא על אהוד ברק. 
       
חיים רמון (העבודה-מימד):
       
       אני לא יכול, כי יש אחריות. אני באמת מבקש סליחה, כי המשא שמוטל על שר החוץ היום הוא כבד שבעתיים, כי פעם אחת כבר החמצנו הזדמנות. זה אך לפני ארבע שנים. באמת זה כואב. עשינו קצת צחוק קודם. ארבע שנים היינו באמת כפסע מהסכם, מה זה פסע? 100 מטר, זה היה המרחק של השלום בינינו לבין סוריה, וראש הממשלה ברק ברח מהשלום הזה. עכשיו את הנעשה אין להשיב. 
       
צבי הנדל (האיחוד הלאומי - ישראל ביתנו):
       
       בזכות אהוד ברק הוא לא מדבר היום על אריק שרון. 
       
חיים רמון (העבודה-מימד):
       
       את זה אי-אפשר להשיב. אני מקווה שמי שלא הביא שלום לא ישוב, אבל אתה, אדוני שר החוץ, עכשיו רוצה להצטרף אליו וגם כן להחמיץ? גם אז יעמוד פה מישהו עוד שנתיים, שלוש שנים ויגיד עליו: גם ברק וגם סילבן שלום החמיצו שלום עם סוריה? אל תצטרף לרשימה הזאת. אני מאוד מבקש ממך, אני מעריך אותך מאוד, ואני בטוח שאתה לא רוצה ששמך ייזכר בנשימה אחת עם ראש הממשלה ברק בנושא השלום עם סוריה, ואני חושב שגם לא בשום נושא אחר. תודה רבה. 
       
היו"ר משה כחלון:
       
       תודה רבה. חבר הכנסת מגלי והבה. 
       
זאב בוים (הליכוד):
       
       הוויתור שלך לרדת מהדוכן שקול כוויתור על רמת-הגולן. 
       
חיים רמון (העבודה-מימד):
       
       בערך. אני דיברתי עם חבר הכנסת הנדל. 
       
       
מגלי והבה (הליכוד):
       
       אדוני היושב-ראש, אדוני שר החוץ, אתמול התקשר אלי כתב ה-BBC בערבית מלונדון ושאל אותי מדוע ישראל מסרבת לקריאות של הסורים, מה עוד שהם מדגישים שהם מוכנים להיכנס למשא-ומתן ללא תנאים מוקדמים. אמרתי לו שאני מוכן להתערב אתו שבתוך פחות משעה תהיה כבר תגובה מדמשק של הממשלה הסורית, של הנשיא הסורי, שתבהיר את הדברים ותגיד: אנחנו מוכנים לנהל משא-ומתן רק מהמקום שהפסקנו אותו. בדיוק שעה לאחר מכן שר ההסברה הסורי, מהדי דחלאללה, יצא באותה הודעה. זאת בדיוק הנקודה. 
       
       ראיתי פה שתדלנות מצד אלה שמדברים בשם ממשלת סוריה וכבר מוכנים לייצג את סוריה בכוונות שלה ומנסים להציג חצי אמת. גם הסורים לא היו מוכנים שאלה שמנסים לדבר בשם סוריה יהיו הנציגים שלהם, כי פשוט מאוד הסורים מנהלים מדיניות ברורה. 
       
אחמד טיבי (חד"ש-תע"ל):
       
- - -
       
מגלי והבה (הליכוד):
       
       ד"ר טיבי, הם מנהלים מדיניות ברורה, ואתה יודע טוב מאוד שהם יודעים להעביר את המסרים לממשלת ישראל והם יודעים להבהיר מה הם רוצים בדיוק. אדוני שר החוץ, יוצא לי לפגוש ב-IPU ובמקומות אחרים את יושב-ראש הפרלמנט הסורי וחברי פרלמנט סורים. אתה קורא את הדוחות. הם הכי קיצונים בהתייחסותם למדינת ישראל, והם אלה שמביאים את ההצעות הכי קיצוניות נגד קיומה של מדינת ישראל. 
       
אחמד טיבי (חד"ש-תע"ל):
       
       - - -
       
מגלי והבה (הליכוד):
       
       כל אלה מוכיחים שמי שרוצה ללכת לשלום, צריך לשנות אצלו דברים. 
       
       ראינו את הנוכחות שלהם בלבנון. ראינו אתמול הפגנה שתמכה בנוכחות של הסורים בלבנון. היו שם יותר תמונות של הנשיא הסורי מאשר של נשיא לבנון. קמו מנהיגים לבנונים שאכפת להם שסוריה תצא מלבנון ולבנון תהיה ללבנונים. כשהם הביעו את זה בקול רם - והידידות בין וליד ג'ונבלט לסורים היא לא סוד – לא איחר לבוא ניסיון ההתנקשות באותו שר דרוזי בגלל ההתנגדות לנוכחות הסורית בלבנון.  
       
       תחברו את הדברים האלה, תראו אם סוריה באמת רוצה שלום עם ישראל. הדלת פתוחה, אבל לא יכול להיות שמצד אחד רוצים לדבר ולהגיע לשלום, ומצד שני ממשיכים לחזק את "חיזבאללה" בדרום-לבנון, להעביר את התחמושת ואת הטילים לטווחים קצרים ולטווחים ארוכים לדרום-לבנון ולעודד את ארגוני הטרור שנמצאים בדמשק. והעולם תוקף אותם כשהולכים לביקורים בקטאר ובמקומות אחרים. כל הדברים האלה מוכיחים, שמי שרוצה שלום צריך לשנות תפיסה ולשנות גם את האופן שבו האנשים בסוריה מתייחסים לישראל. 
       
       ברגע שיתחילו להבין שישראל יכולה להיות שכנה שחיים בשלום לצדה, כפי שקורה עם מדינות אחרות במזרח התיכון, ירדן ומצרים – אנחנו יודעים טוב מאוד מה הסיבות האמיתיות שמביאות את הנשיא הסורי לנסות לפנות דרך גורם כזה או אחר, דרך מבקר כזה או אחר - הוא ידע שהדרך לכך מצריכה לעשות שינויים אצלו לפני שיפנה לאחרים. תודה רבה. 
       
היו"ר משה כחלון:
       
       תודה רבה. חברת הכנסת זהבה גלאון, ואחריה - חבר הכנסת עבד-אלמאלכ דהאמשה. 
       
זהבה גלאון (יחד):
       
       אדוני היושב-ראש, אדוני השר, חברי חברי הכנסת, כשאני שומעת את חברי הכנסת שעומדים כאן על הדוכן ומדברים, ואני שומעת את הדברים של נציגי הממשלה הרשמיים, אני אומרת לך, אדוני היושב-ראש, שלדעתי מנחם בגין היה מתהפך בקברו לו היה שומע את יורשיו מדברים באופן שבו הם מדברים כשיוצא נשיא סורי וקורא לממשלת ישראל לחדש את המשא-ומתן. אני אומרת לך שהוא היה מתהפך בקברו. 
       
       הזכיר קודם חבר הכנסת חיים רמון את מנחם בגין. אין לי היכולת התיאטרלית המדהימה הזאת של חבר הכנסת חיים רמון, אבל מנחם בגין אמר ב-1981, כשעבר חוק סיפוח רמת-הגולן: אם יהיה נשיא סורי שיהיה מוכן להידברות ולמשא-ומתן, אנחנו נפתח אתו במשא-ומתן, וגם החוק הזה לא ימנע בעדנו את המשא-ומתן להסדר עם הסורים. 
       
       כל פעם מופתעים במדינת ישראל, וזאת לא הפעם הראשונה ולא הפעם השנייה, אולי השלישית שיש נשיא סורי, אסד הבן, שמציע הידברות ומשא-ומתן ישיר. אז מתחילים אצלנו לבדוק בציציות, כמו שאני שומעת עכשיו: מה עומד מאחורי הכוונות שלו? האם הדברים שלו מיועדים רק לקהילה הבין-לאומית? אילו הישגים הוא רוצה להשיג? האם הוא רוצה לנצל עכשיו את הבוקה ומבולקה, או את העובדה שממשלת ישראל תיתלה בזה שהיא פותחת בהידברות או פותחת בתוכנית ההתנתקות, ואי-אפשר כמובן לעשות שני דברים בו-זמנית בשני ערוצים, גם בערוץ הפלסטיני וגם בערוץ הסורי? 
       
       את כל התירוצים האלה אנחנו יודעים. אני רק יודעת דבר אחד. אנחנו מתנהגים, הייתי אומרת, באיזה זלזול, באיזו פשטות חסרת תחכום, הייתי קוראת לה, בתשובות האלה שלנו. אז שמענו את ראש הממשלה, שמענו את שר החוץ, שמענו את שר האוצר, ולא מזמן אפילו שמעתי את שר החקלאות ישראל כץ, איך הוא והממשלה מאשרים כספים חסרי תקדים, עכשיו, לפיתוח רמת-הגולן, ובאיזו התרברבות שמעתי אותו עומד ואומר, שר החקלאות, שנשיא סוריה אסד יפתח את החלון ויראה את הבתים והעצים פורחים ומלבלבים ברמת-הגולן. פרובוקציה מתגרה כזאת. זה רציני? זו ממשלה רצינית? 
       
       אני יודעת, אדוני שר החוץ, שהזמן פועל לרעתנו. אני רוצה להזכיר לך שגולדה מאיר, ראש הממשלה, זיכרונה לברכה, קיבלה הצעה מהנשיא סאדאת, באמצעות נחום גולדמן, לגבי סיני. והיא גלגלה אותו – תסלחו לי על הביטוי הלא-פרלמנטרי - מכל המדרגות, התייחסה אליו בזלזול. סאדאת לא הציע משא-ומתן, הוא ביקש את סיני. הוא לא הציע משא-ומתן. אני מציעה לראות את ההבדל. ביקש את סיני, גלגלה אותו מכל המדרגות, פרצה מלחמת יום כיפור, מדינת ישראל שילמה מחיר דמים כבד, ובסופו של דבר החזרנו את כל סיני. 
       
       אני מציעה להפיק לקחים מהדברים האלה. בסופו של דבר, מי שמשלם את המחיר זה אנחנו, זה מדינת ישראל, כיוון שיש ממשלת ישראל, ממשלה סרבנית שעונה תשובות סרבניות. המחיר ידוע, חברי חברי הכנסת, אדוני שר החוץ. המחיר ידוע. ישראל תצטרך לרדת מרמת-הגולן, לפנות יישובים, תוך כדי הסדרי ביטחון, תוך כדי זה שהסורים ימשיכו את הטרור ויהיו ערבויות בין-לאומיות. המחיר ידוע. תתחילו לעשות אותו, ויפה שעה אחת קודם. תודה רבה. 
       
היו"ר משה כחלון:
       
       תודה רבה. חבר הכנסת עבד-אלמאלכ דהאמשה, בבקשה. אחריו - חבר הכנסת משה גפני. אחריו - חבר הכנסת אילן ליבוביץ, ואחרון - חבר הכנסת יצחק וקנין.
       
עבד-אלמאלכ דהאמשה (רע"ם):
       
       כבוד היושב-ראש, מכובדי שר החוץ, חברי חברי הכנסת, האם באמת, כבוד שר החוץ, אתם רוצים לעשות שלום עם סוריה? אתה מוכן? הרי כל ילד קטן יודע: שלום עם סוריה לא יבוא ככה, באוויר. יגידו לך: קח את רמת-הגולן, תודה רבה, ולא נחתום על ניירות? אף אחד לא יגיד את זה. הילד הקטן ביותר לא יגיד את זה. לא בסוריה, וגם בישראל לא יאמינו. הכול ידוע וברור. כבר היו דברים מעולם. השאלה היא אחת: האם ישראל מוכנה לשלם את מחיר השלום ולקבל את השלום הזה, או לא. 
       
       אני הייתי מציע, במקום להתחיל להגיד, להתנות תנאים, ו"קודם שיעשו את זה" ו"קודם שיעשו את זה" – למה? פעם זו היתה אמירת ישראל: יכולים לשוחח עם כל העולם הערבי בלי תנאים מוקדמים. נשב, נשוחח בלי תנאים מוקדמים. כל השנים, עשרות שנים, הנוסחה הישראלית אמרה: בלי תנאים מוקדמים. שימו לב. עכשיו הנוסחה הישראלית אומרת: עם תנאים מוקדמים. קודם סוריה תעשה את זה ואת זה ואת זה, ואחר כך – למה? אז רציתם שלום ועכשיו לא? או שמא עכשיו אתם יודעים, שכאשר השלום בהישג יד אתם לא רוצים אותו ודוחים אותו בשתי ידיים? וזה מה שהיה עם הפלסטינים. 
       
       אגב, עכשיו המצב עם הפלסטינים הרבה יותר קשה. היו כאלה שדיברו על ערפאת, ערפאת, ערפאת – אלוהים עשה את שלו. אלוהים קבע גורלות. תפאדל. פלסטינים כל הזמן היו מוכנים לשלום. גם ערפאת היה הכי מסוגל לעשות שלום. ערפאת היה מסוגל להעביר החלטה הכי קשה והכי כואבת בעם הפלסטיני – כפי שמר שרון מסוגל להעביר פה. ואני אמרתי את זה בפנים. ערפאת הלך. עכשיו, יש פלסטינים. העם הפלסטיני מספיק בוגר ויש לו הנהגה והוא מוכן לעשות שלום. אותו דבר לגבי הסורים. אבל נראה שבישראל חזרו לאמירה הישנה: עדיף שארם-א-שיח' בלי שלום מאשר שלום בלי שארם-א-שיח'. 
       
       אדוני, שפת הגוף שלך אומרת, שפת הדיבור אומרת, המדיניות הישראלית אומרת: עדיפה רמת-הגולן על שלום עם סוריה. צריך את המים שם, צריך את היישובים, צריך את הסקי בחרמון. הרי כל זה לא יהיה. כשיהיה שלום, זה יחזור לסורים. זו אדמה כבושה. כל ילד יודע את זה. 
       
עסאם מח'ול (חד"ש-תע"ל):
       
       - - -
       
עבד-אלמאלכ דהאמשה (רע"ם):
       
       אפילו בגין עצמו, כאשר העביר פה חוק, אמר: בסדר, עכשיו לא בא בחשבון, אבל אם יהיה שלום ויהיו שיחות נוותר על זה, נבטל את זה. זה בגין אמר. הגיע הזמן לפרוע את השטר הזה. אז ישראל לא רוצה. בסדר. תאמין לי, אף אחד לא יתחנן, לא ירד על ברכיים, לא הפלסטינים ולא הסורים. זה אינטרס ישראלי מן המעלה הראשונה, וזאת אחריותך ואחריותה של הממשלה לעשות את זה. תעשו את זה – מה טוב. לא תעשו את זה – ההיסטוריה ארוכה, ותמשיך להיות ארוכה. תודה רבה. 
       
היו"ר משה כחלון:
       
       תודה רבה, אדוני. חבר הכנסת משה גפני, בבקשה. 
       
קריאה:
       
       כבוד הרב.
       
עזמי בשארה (בל"ד):
       
       גפני, החרדים שותים יין "ירדן" או "גמלא", יש להם בעיה?
       
אחמד טיבי (חד"ש-תע"ל):
       
       אני פה, גפני. 
       
משה גפני (יהדות התורה):
       
       מה, מה?
       
עזמי בשארה (בל"ד):
       
       שאלתי אם אתם מקדשים ביין "ירדן" או "גמלא".
       
היו"ר משה כחלון:
       
       אם זה מגפן, אין שום בעיה. 
       
משה גפני (יהדות התורה):
       
       אדוני היושב-ראש, אדוני שר החוץ, רבותי חברי הכנסת, חבר הכנסת אחמד טיבי. אני מבקש, אדוני היושב-ראש, אם תאפשר לי דקה לא על חשבוני, היות שחבר הכנסת אחמד טיבי דיבר פה קודם, והוא ציטט את מה שאמר הרב הראשי הראשון לציון הרב עמאר, בנושא של פרא אדם - - -
       
היו"ר משה כחלון:
       
       קיבלת דקה נוספת. 
       
משה גפני (יהדות התורה):
       
       תודה. 
       
היו"ר משה כחלון:
       
       דברי תורה זה תמיד טוב.

משה גפני (יהדות התורה):
       
       כן. 
       
היו"ר משה כחלון:
       
       בייחוד ממך. 
       
משה גפני (יהדות התורה):
       
       לגבי מה שהוא אמר בבית-הכנסת הגדול בירושלים על ישמעאל, למה הוא נקרא פרא אדם – אני מצטט את חבר הכנסת טיבי, שציטט לכאורה את הרב הראשי - למה הוא נקרא פרא אדם? מכיוון שקודם הוא פרא ופחות אדם. 
       
       דיברתי עם הרב הראשי עכשיו – ממש לא אופייני לו, ואני השתוממתי על הדברים. הוא אומר שהוא ציטט ציטוט של אחד מהאחרונים, שמסביר מה זה פרא אדם ולמה הכוונה. והוא אמר לי עכשיו – לא הספקתי לדבר אתו הרבה, הספקתי לדבר אתו דקה וחצי, לפני שעליתי לדבר -  והוא אומר: הכוונה – אגב, הכוונה היא לא רק לישמעאל. הכוונה היא לאלה שהם אנשים שמתפרעים, מחבלים. הוא אמר את זה – הפרא אצלם הוא יותר מהאדם. אבל הוא אומר אותה אמירה – ויש בחז"ל על הדברים האלה – גם על יהודים. 
       
       עכשיו, אם אתה רוצה שנרחיב, אני אדבר אתו יותר באריכות, אבל ממש לא אופייני לרב עמאר לומר דבר מהסוג הזה. וזה מה שהוא אמר לי עכשיו. 
       
גאלב מג'אדלה (העבודה-מימד):
       
       צריך לתת שיעור בעניין הזה. לא מהדוכן, שיעור. שיעור.  
       
משה גפני (יהדות התורה):
       
       כן, בסדר. 
       
       אדוני היושב-ראש, אני בעד קידום התהליך המדיני. כל תהליך מדיני שצריך להידבר בו על מנת למנוע שפיכות דמים - אני בעד קידום התהליך המדיני. לא צריך להשיב פניו של איש ריקם. כל דבר צריך לעשות בזהירות, במתינות. אנחנו מדברים בגורל של מדינה, של אנשים, אבל בעיקר בחיי אדם. וצריך לעשות הכול על מנת למנוע את זה. 
       
       אני אבקש, אדוני היושב-ראש, אדוני שר החוץ, לומר: מדינת ישראל נמצאת על פרשת דרכים מאוד מאוד חשובה מבחינתה. מדינת ישראל של השנים הבאות, לאור הדברים שייעשו עכשיו, תהיה שונה ממדינת ישראל שהיתה עד היום; גם בתחום המדיני-הביטחוני וגם בתחום הכלכלי-החברתי. יש עכשיו תוכנית ההתנתקות של ראש הממשלה - וכל אחד מנקודת ראותו. מי שתומך בתוכנית ההתנתקות ומתלהב ממנה, ויש מי שמתנגד לה – בכל מקרה מדובר שמדינת ישראל הולכת לעידן חדש. יש כאלה שיגידו לעידן מצוין או טוב, ויש כאלה שיגידו שהולכים לעידן רע וקשה. ואני לא נכנס עכשיו לשאלה הזאת. את עמדותי הבעתי בעבר, ואני אביע, בעזרת השם, גם בעתיד. 
       
       מדינת ישראל עומדת בפני שינוי חברתי-כלכלי מאוד קשה. יש כאלה שיאמרו שהולכים לרפורמה שתשנה את פני המשק הישראלי ותוציא אותו ממיתון לצמיחה, יש כאלה שטוענים שאנחנו הולכים לשסעים בחברה. אבל בנושא המדיני זה ברור לחלוטין. 
       
       ואני רוצה לומר לך, אדוני היושב-ראש, רבותי חברי הכנסת, אדוני השר: היתה עד עכשיו – על כל פנים עד היום הזה – מפלגה לא קטנה בקואליציה, שהצהירה שהיא נמצאת בממשלה כדי לקדם את התהליך המדיני. תוכנית ההתנתקות. באמת, אחד הנושאים המאוד קריטיים וגורליים לעם בישראל, אולי לאזור כולו, לא אתיימר ואומר שאפילו לעולם - לאן הולך המזרח התיכון. והם אומרים שהיום הם הולכים לפרוש מהממשלה. אגב, אדוני היושב-ראש, שאף אחד לא יחשוב שאני הולך לשכנע אותם להישאר. 
       
שר החוץ סילבן שלום:
       
       מהיום אתה חבר קואליציה - - -
       
משה גפני (יהדות התורה):
       
       לא, לא. אני לא חבר קואליציה. אולי מהערב, אבל היום אני לא חבר קואליציה. 
       
       ועכשיו הם הולכים לפרוש. זאת אומרת, חיי אדם, גורל המדינה, גורל המזרח התיכון – הם פורשים מהקואליציה. הם הצהירו, אבל לא יועיל מה שהם יגידו, אנחנו נתמוך מבחוץ וכן הלאה. מי שבפנים ויושב בישיבות הממשלה יכול לקדם את התהליך; מי שבחוץ, מובן מאליו שאין אפשרות כזאת שתהיה לו השפעה.

עזמי בשארה (בל"ד):
       
       הם מתכוונים לקדם את התהליך מבפנים, אין סתירה.
       
היו"ר משה כחלון:
       
       חבר הכנסת גפני, זמנך תם גם בתוספת הזמן.
       
משה גפני (יהדות התורה):
       
       אני כבר מסיים. חבר הכנסת עזמי בשארה, עמדותי בעניין הזה, אמרתי אותן לא פעם אחת ולא פעמיים. לא הייתי צריך להצביע בעד תוכנית ההתנתקות, וכולם ידעו את זה, והצהרנו את זה כולנו. יש רוב גדול, אני עוד צריך לתת לשינוי כבוד שהם מעבירים פה דברים ברוב גדול?
       
       אני באמת לא יודע מה להגיד, אני עומד ומשתומם. מה יגיד מצביע של שינוי? על מה? על זה שרוצים להחזיר את ה-15% של המשכורת לגננת חרדית? לתת ביטוח תלמידים שלקחו מהתלמידים בגלל העובדה שהם חרדים? מחזירים את זה, אנחנו לא מקבלים יותר כסף. מחזירים לנו חלק ממה שלקחו. על זה הולכים לפרוש מהקואליציה, כך הולכים להרוס. כל אחד צריך לראות את העולם דרך המבט שלו. אני אומר לכם שאין להם שום השפעה, הכול ימשיך כרגיל, יהיה בסדר, בעזרת השם. אבל מה הם יגידו לבוחרים שלהם? על מה פרשתם? תפרשו, אני קורא לכם לפרוש, לא היה צריך להכניס אתכם מלכתחילה, אבל מה תענו לבוחרים שלכם?
       
       אתמול הופעתי ב"פוליטיקה", פלא שהם ירדו מ-15 מנדטים לתשעה? וזה לא הסוף. בסקר הבא יהיו עוד פחות, בעזרת השם. תודה רבה.
       
היו"ר משה כחלון:
       
       תודה רבה. חבר הכנסת אילן ליבוביץ.
       
גאלב מג'אדלה (העבודה-מימד):
       
       עכשיו תקבל תשובה מחבר הכנסת ליבוביץ.
       
אילן ליבוביץ (שינוי):
       
       אדוני היושב-ראש, אדוני השר, חברי הכנסת, אני עומד לדבר בעוד דקה על נושא סוריה, אבל אני לא יכול להשאיר את הרב גפני פטור בלא כלום: אל תדאג, לא לשינוי ולא לבוחרי שינוי. בשביל הקניידלך שלכם, 290 מיליון שקלים מצא ראש הממשלה, אבל בשביל הרשויות המקומיות הקורסות הוא לא מצא כסף, בשביל דברים אחרים הוא לא מצא כסף. וגם אתה ומפלגתך, שכל הזמן צעקתם על העניים ועל החלכאים והנדכאים, בסופו של דבר כשקיבלת את הכסף הלכת לדאוג קודם כול לישיבות ולגני-הילדים שלך, ואתה לא דואג, לא לגני-הילדים של חבר הכנסת דהאמשה, לא לגני-הילדים של חבר הכנסת והבה, אתה לא דואג לאף אחד, רק לשלך. אז תפסיק לבלבל לי את המוח. 
       
משה גפני (יהדות התורה):
       
       אתה תיתן?
       
אילן ליבוביץ (שינוי):
       
       תפסיק לבלבל לי את המוח. כל מה שמעניין אתכם זה הכספים שלכם. אתם תהיו אפילו מוכנים להצביע בעד ההתנתקות רק בשביל לקבל עוד כסף, אז תפסיק לבלבל את המוח.
       
משה גפני (יהדות התורה):
       
       אתה תראה בתקציב הזה. אתם קיצצתם לרשויות המקומיות, אצלנו לא היו מעזים לעשות את זה. רק אתם, עם 15 מנדטים, מה ששר האוצר אמר, עשיתם.
       
היו"ר משה כחלון:
       
       חבר הכנסת גפני.
       
אילן ליבוביץ (שינוי):
       
       עכשיו נחזור לנושא. אני יושב כאן ושומע את הדברים לגבי ההכרזות של נשיא סוריה. אני קורא בעיתון היום, עיתונאי די מכובד, פרשן פוליטי שמדבר על כך שנשיא סוריה היה מוכן אפילו לבוא למדינת ישראל, לבוא לכאן בטיסה, להתייצב בכנסת ולהכריז שהוא מוכן לדבר עם ישראל על שלום, ומדינת ישראל אמרה לו: אל תבוא, לא צריך.
       
       אני יושב כאן ושומע את חבר הכנסת והבה מספר לי רק למה אי-אפשר לפתוח במשא-ומתן עם סוריה. רבותי, תגידו כן, אנחנו מוכנים לפתוח במשא-ומתן סוריה, שיבוא, ידבר, נוכיח אותו על זה שהוא לא מוכן לשלום. בדיוק כפי שברק טוען שהוא עשה, שהוא הוכיח שאין פרטנר עם ערפאת. יבוא נשיא סוריה, יעמוד פה על הדוכן, יקיים אתנו משא-ומתן בז'נבה, בוושינגטון, איפה שאתם רוצים, בסופו של דבר נוכיח שאין עם מי לדבר. אבל, לא.
       
משה גפני (יהדות התורה):
       
       אתם חברים בקואליציה. למה אתם מאפשרים את זה?
       
היו"ר משה כחלון:
       
       חבר הכנסת גפני.
       
אילן ליבוביץ (שינוי):
       
       אתם רק רוצים לבלבל את המוח, הרי אתה תמיד תצביע נגד. ישלמו לך כסף, ותצביע נגד. תפסיק לבלבל את המוח.
       
משה גפני (יהדות התורה):
       
       אתם חברים בקואליציה, למה אתם מאפשרים את זה?
       
היו"ר משה כחלון:
       
       הסף כל פעם עולה, אדוני שר החוץ, אנחנו מתרגלים.
       
משה גפני (יהדות התורה):
       
       למה אתם מאפשרים את זה? אתם הקואליציה.

אילן ליבוביץ (שינוי):
       
       יתקיים משא-ומתן, אם בסופו של דבר מדינת ישראל תראה שהתנאים לא מאפשרים להגיע להסכם שלום, בסדר. אבל מראש לבוא ולהגיד לא, כי א', ב', ג', ד'? ועוד אנחנו אומרים: בלי תנאים מוקדמים. זאת לא הדרך.
       
       זאת ההזדמנות, אדוני שר החוץ, לבוא ולהגיד: רבותי, אנחנו מוכנים למשא-ומתן, יתכבד ויבוא כפי שהצהיר, כפי שקראנו היום בעיתונים. אם הוא רוצה, יתכבד, יבוא לכאן למדינת ישראל, כפי שעשה הנשיא סאדאת בשנת 1977, ויכריז שהוא מוכן לקיים משא-ומתן עם מדינת ישראל. אתה יודע, שלא יבוא לישראל, שילך לז'נבה, ייפגש עם בוש כמו שנפגש עם קלינטון בזמנו, נדמה לי שאביו נפגש, לא הוא, אבל שיהיה אחת ולתמיד סדר בעניין הזה. או שרוצים או שלא רוצים, אי-אפשר כל הזמן לבוא ולהגיד למה אנחנו לא רוצים לקיים את המשא-ומתן ולמה אי-אפשר עכשיו לקיים את המשא-ומתן. אחת ולתמיד צריך לשים לזה סוף ולהפסיק להחמיץ כל הזדמנות. תודה רבה.
       
היו"ר משה כחלון:
       
       תודה רבה. חבר הכנסת יצחק וקנין – אינו נוכח באולם. אדוני שר החוץ.
       
משה גפני (יהדות התורה):
       
       למה לא איימתם בפרישה מהקואליציה על רקע אי משא-ומתן עם סוריה?
       
אילן ליבוביץ (שינוי):
       
       אנחנו רוצים לתת לך את ההזדמנות לעשות את זה, חבר הכנסת גפני.
       
חמי דורון (שינוי):
       
       מתחשבים גם בדעתי לפעמים. מה קרה?
       
משה גפני (יהדות התורה):
       
       אני יודע שלא מתחשבים בדעתך. אני מבין שאילן ליבוביץ לא ייצג אותך עכשיו.
       
היו"ר משה כחלון:
       
       חבר הכנסת דורון, תודה. חבר הכנסת גפני, מה זה היום?
       
חמי דורון (שינוי):
       
       חבר הכנסת אייכלר, לא מייצג אותך, מה לעשות.
       
היו"ר משה כחלון:
       
       חבר הכנסת דורון, תודה רבה. בבקשה, אדוני שר החוץ.
       
שר החוץ סילבן שלום:
       
       אדוני היושב-ראש, זה מה שצפוי לנו החל מהערב באופן קבוע?

חמי דורון (שינוי):
       
       למה לא, אדוני שר החוץ?
       
אריה אלדד (האיחוד הלאומי - ישראל ביתנו):
       
       להיפך, הם יהיו חברים באופוזיציה.
       
שר החוץ סילבן שלום:
       
       אדוני היושב-ראש, חברי הכנסת, לפני כשנה וחצי הגיע אלי מסר בצינור חשאי, שלפיו סוריה מעוניינת במגעים עם ישראל. מייד כאשר הגיע אלי המסר נפגשתי עם ראש הממשלה, ובעצה אחת החלטנו לאפשר את קיום המגעים. לא דחינו אותם, לא אמרנו שאנחנו לא רוצים, אלא אמרנו: כן ומייד. וכמו תמיד, ידה של ישראל היתה ונשארה מושטת לשלום. 
       
       הפגישה הזאת התקיימה, ובפגישה הזאת, שבה השתתפו חלק מקרוביו של הנשיא וחלק ממקורביו של הנשיא, הועלו כמה דברים. ודובר על כך שתהיה אכן פגישת המשך.
       
       היה זה בעיצומם של הקרבות בעירק, כאשר הגבול הסורי היה פרוץ לשני הכיוונים. גם מכיוון עירק: מנוסתם של ראשי משטר הבעת' של סדאם לעבר סוריה וכניסתם של טרוריסטים מסוריה אל תוך עירק. מאחר שהיינו בתקופה הקשה ביותר, שבועיים, שלושה שבועות אחרי פרוץ המלחמה, נדברנו בינינו שתיערך פגישה נוספת לא יאוחר מ-30 יום לאחר מכן. 
       
       אבל כאשר התקיים מגע נוסף, לצערי הרב הדבר הזה יצא, הוא נחשף בתקשורת. התגובה הראשונית הסורית היתה כמו כל תגובה רגילה, שמעולם לא היה מגע כזה, והכול המצאות מהדמיון המפותח של ראשי הממשל בישראל. מאז נאמרו כמה פעמים הצהרות כאלה ואחרות על-ידי הנשיא אסד. 
       
       נשיא ישראל, מר משה קצב, הזמין את הנשיא אסד לבוא ולבקר בירושלים. אמר קודם חבר הכנסת חיים רמון, שהיה זה מנחם בגין שהזמין את הנשיא אסד האב, שמעולם לא נענה לכך. גם כאשר הזמין אותו נשיא ישראל, כנשיא אל נשיא, לבקר במדינת ישראל, מייד היתה התגובה שמדובר בתרגיל ישראלי. יכול להיות שאמירה כזאת לא יכולה להיעשות סתם כך, אלא היא צריכה להיות מבושלת, צריכה להיות מוכנה יותר, כאשר היא נדונה בערוצים אחרים, בפורומים אחרים. 
       
       אני חושב שכל הצהרה של מנהיג ערבי בעד שלום היא הצהרה חיובית, היא הצהרה טובה. איננו משופעים בהצהרות כאלה. אני חושב שהצהרה כזאת, במידה שהיא הצהרה שיש בה רצינות אמיתית ללכת לקראת שלום – ישראל תפעל מייד לפתוח בשיחות עם סוריה. 
       
       אבל צריך לזכור שני דברים שקרו לאחרונה, שהיינו שותפים להם ופעלנו לגביהם והביאו ללחץ בין-לאומי כבד מאוד על סוריה. הדבר הראשון הוא חקיקת חוק האחריות הסורית בקונגרס האמריקני. 
       
עזמי בשארה (בל"ד):
       
       מה זאת אומרת: ישראל היתה שותפה לחקיקה?
       
עסאם מח'ול (חד"ש-תע"ל):
       
       הם הצביעו.
       
שר החוץ סילבן שלום:
       
       היינו שותפים על-ידי זה שחשבנו שהחוק הזה הוא חוק נכון, ומובן שברגע שהוא אושר, יותר מאשר הבענו שביעות רצון. 
       
       החוק הזה, שאושר על-ידי שני הבתים בקונגרס, גם על-ידי בית-הנבחרים ולאחר מכן על-ידי הסנאט, הביא לכך שהנשיא של ארצות-הברית הפעיל חלק מהסנקציות שמתאפשרות לו לפי החוק שאושר, והביא לכך שהסנקציות האלה מופעלות. 
       
       אבל אותה יוזמה מדינית שאני פתחתי בה, כמובן בגיבוי ממשלת ישראל, להוצאת הכוחות הסוריים מלבנון, קרמה עור וגידים בהחלטה האחרונה, החלטה 1559, שהתקבלה במועצת הביטחון ב-2 בספטמבר, שקוראת לנסיגת כוחות סוריה מלבנון וקוראת לארגון הטרור "חיזבאללה" להתפרק מנשקו. בהצהרה מבקשת מועצת הביטחון ממזכ"ל האו"ם להמשיך ולדווח על יישום ההחלטה בכל שישה חודשים. 
       
       במקביל שוקלת ארצות-הברית להחריף את הסנקציות כנגד סוריה ולהפעיל אותן סנקציות שלא הופעלו עד כה, כך שיכללו הקפאת נכסים של בכירי הממשל הסורי. 
       
       אני אומר זאת, כי אנחנו עדים לשני מצבים. מצד אחד, שורה של הצהרות חיוביות מכיוונה של סוריה; סוריה מבצעת פריסה מחודשת של צבאה בלבנון על מנת להפחית את גודלו, וייתכן שצפויה פריסה נוספת, אף שאין מדובר בהיקפים שאותם תובעת מועצת הביטחון. אבל עם זאת סוריה ממשיכה לפעול במרץ בנוגע להרכבת הממשלה החדשה בלבנון, דבר שממחיש יותר מכול את כוונתה להמשיך ולקיים את שליטתה האבסולוטית בלבנון. 
       
       אתמול הם ארגנו הפגנה של עשרות אלפי אנשים בביירות. 
       
אחמד טיבי (חד"ש-תע"ל):
       
       מאות אלפים. 
       
מגלי והבה (הליכוד):
       
       לפי הספירה שלו. 
       
שר החוץ סילבן שלום:
       
       אצלי רשום עשרות אלפים, אבל יכול להיות שאתה יודע יותר טוב. בכל מקרה, בהשתתפות של מפגינים רבים, שתובעים מסוריה להמשיך ולהישאר בלבנון. 
       
עבד-אלמאלכ דהאמשה (רע"ם):
       
       מה אכפת לך מלבנון? - - - 
       
שר החוץ סילבן שלום:
       
       יושבים פה חברי כנסת שמדברים כל היום על כיבוש, אבל כשיש כיבוש סורי בלבנון, אומרים: מה אכפת לכם? מה זה מעניין אתכם? מה מפריע לכם? 
       
משה כחלון (הליכוד):
       
       יש כיבוש "לייט" ויש כיבוש רגיל. 
       
היו"ר יולי-יואל אדלשטיין:
       
       זה בתוך המשפחה, אדוני השר. 
       
שר החוץ סילבן שלום:
       
       כשיש שטחים מסוימים ביהודה ובשומרון שלפי החוק הבין-לאומי אין לאף אחד ריבונות עליהם, וכאשר יש מדינה ריבונית שנקראת לבנון, שהיא כבושה כבר מ-1976, אז התביעה להוצאת ישראל מהשטחים של יהודה ושומרון נקראת "הוצאת הכובשים". אבל כאשר מדברים על הוצאת הכובשים הסורים, לפי החלטת מועצת הביטחון, מלבנון – מה זה מעניין אתכם? מה אתם מתערבים?
       
עבד-אלמאלכ דהאמשה (רע"ם):
       
       פה יש כיבוש, ושם יש אהבה. 
       
עזמי בשארה (בל"ד):
       
       אם כאן יהיה כמו בלבנון, אנחנו נסכים - - - 
       
שר החוץ סילבן שלום:
       
       הסטנדרט הכפול הוא בלתי אפשרי. אדוני היושב-ראש, חשוב מאוד לשחרר את לבנון, לשחרר את הלבנונים מעול הכיבוש, שנמשך קרוב ל-30 שנה. 
       
עסאם מח'ול (חד"ש-תע"ל):
       
       עשיתם את זה ב-1982. 
       
שר החוץ סילבן שלום:
       
       מיליון סורים עובדים בלבנון. השלטונות הסוריים עושקים את כל מקורותיה של לבנון. תעשיית הסמים בלבנון משגשגת. 
       
עזמי בשארה (בל"ד):
       
       הכי פחות זכויות יש - - - 
       
אחמד טיבי (חד"ש-תע"ל):
       
       בישראל היא  לא משגשגת? 
       
שר החוץ סילבן שלום:
       
       כל הרווחים הולכים לכיסם של מנהיגי סוריה, והם רוצים להמשיך את הכיבוש. זה באמת מעניין, איך אפשר להיות עם סטנדרט כפול כזה, שאתם בעד הכיבוש הסורי בלבנון, אבל כשישראל נמצאת ביהודה ובשומרון אתם מרימים קול צעקה?
       
עסאם מח'ול (חד"ש-תע"ל):
       
       מה אתה משווה?
       
עזמי בשארה (בל"ד):
       
       אז תצאו מהשטחים, תסתלקו מהשטחים. 
       
זאב בוים (הליכוד):
       
       לא מתאים לך אפילו לענות. שבו בשקט. 
       
היו"ר יולי-יואל אדלשטיין:
       
       תודה לנואמים. לא ידעתי שיש כל כך הרבה שרי חוץ במליאה. חבר הכנסת בשארה, סגן שר הביטחון, תודה רבה. 
       
שר החוץ סילבן שלום:
       
       אדוני היושב-ראש, הדבר החשוב ביותר הוא, שבצד ההצהרות של סוריה שרצונה בשלום, מעשיה מעידים בדיוק על היפוכו של דבר. הרי זה לא רק שיש מפקדות שהן פתוחות. המפקדות של ה"חמאס" ו"הג'יהאד" הן לא דבר סימבולי, כי משם יוצאות כל ההוראות לבצע את הפיגועים כנגד אזרחי ישראל. זאת אומרת, סוריה נותנת את החסות לארגונים האלה לבצע פיגועים בישראל. דבר נוסף, מחנות האימונים שלהם עדיין פתוחים בלבנון. אומרים לי: קשה להם לסגור את המפקדות. אני אומר: אם הם יכולים לקבל החלטה אסטרטגית ללכת לכיוון של שלום עם ישראל, מה זה בעבורם להחליף את המנעול במפקדות האלה? 
       
       אבל, הם כמובן מוסיפים חטא על פשע כאשר כל הטילים שמגיעים ל"חיזבאללה" מגיעים מאירן, מגיעים דרך שדה התעופה בדמשק ודרך הנמל הימי בלטקייה אשר בסוריה. הם מגיעים ל"חיזבאללה", שהיום בעצם מממן את הטרור, מפעיל את הטרור אצלנו, ואין ארגון שלא נמצא אתו בקשר. רק אתמול נעצר מישהו מאזרחי ישראל בצפון הארץ בעקבות קשרים עם ה"חיזבאללה". 
       
       אותו "חיזבאללה" שמקבל את החסות לא רק של אירן, אלא  גם של סוריה, בעצם מחליף היום את סדאם חוסיין. במשך שנים שילמה עירק את השיקים למשפחות של המחבלים המתאבדים. היום הדבר נעשה על-ידי אירן באמצעות ה"חיזבאללה". אותו "חיזבאללה" נמצא בלבנון, מקבל את החסות של סוריה. אז אומרים: שום דבר לא קורה, אין כלום. 
       
עסאם מח'ול (חד"ש-תע"ל):
       
       אולי תסביר לי למה הם מוכנים לנהל משא-ומתן ללא תנאים מוקדמים, אם זאת המשמעות של מה שאתה אומר?
       
שר החוץ סילבן שלום:
       
       מייד אגיע לזה. 
       
       אדוני היושב-ראש, אי-אפשר לבוא, כאשר אתה נמצא תחת לחץ בין-לאומי כבד – דרך אגב, זה מוזר, אף אחד בעולם אפילו לא מבקש מאתנו לבדוק את העניין הסורי. למה? כי גם הם מבינים שהאמירות האלה נאמרות אולי בגלל לחץ כבד מאוד שמפעילה הקהילה הבין-לאומית, גם  מועצת הביטחון, להוציא את הכוחות הסוריים; גם הנשיא האמריקני מטיל עליהם סנקציות. כאשר אנחנו רואים את כל הצעדים האלה מהצד, הרי מישהו באמת יכול לקבל ברצינות הראויה את האמירה הזאת? 
       
עסאם מח'ול (חד"ש-תע"ל):
       
       כן, עוד מעט תדבר על חוליות - - -  בסוריה. 
       
שר החוץ סילבן שלום:
       
       אנחנו רוצים שלום עם סוריה. אם הנשיא הסורי יעשה אותה פעולה פשוטה ביותר של סגירת המפקדות, סגירת מחנות האימונים - - -
       
עסאם מח'ול (חד"ש-תע"ל):
       
       בלי תנאים  מוקדמים.
       
שר החוץ סילבן שלום:
       
       זה לא תנאי מוקדם. אם הם יעשו את הדבר הזה, אני אהיה הראשון, לא שאקרא או אתבע, אלא אהיה הראשון שיפעל לחדש את המשא-ומתן עם סוריה.
       
עסאם מח'ול (חד"ש-תע"ל):
       
       אתה תחפש את זה - - - חבל על הזמן - - -
       
שר החוץ סילבן שלום:
       
       אני אומר לנשיא סוריה, אסד, דבר אחד: פְּעל - -
       
עזמי בשארה (בל"ד):
       
       - - -
       
עסאם מח'ול (חד"ש-תע"ל):
       
       לא. - - -
       
שר החוץ סילבן שלום:
       
       - - תעשה מה שדרוש ותמצא את ישראל מוכנה ומושיטה יד לשלום. ישראל מושיטה יד לשלום לכל מדינה שרוצה בשלום עמה. לכן, אם כוונותיה של סוריה רציניות, עליה להוכיח זאת במעשים.
       
עסאם מח'ול (חד"ש-תע"ל):
       
       הנאום הזה אומר שאתה מחפש מלחמה עם סוריה ולא שלום.

שר החוץ סילבן שלום:
       
       אתמול היתה פגישה בין נשיא מצרים לבין נשיא סוריה. לאחר מכן יצאה הצהרה מסוימת. אני סיימתי עכשיו פגישה עם שר החוץ של מצרים, אחמד אבו-רייט, ועם הגנרל עומר סולימאן. היתה שיחה מעניינת, ונאמרו שם דברים חשובים. לאחר מכן נאמרה הצהרה מסוימת על-ידי דובר הנשיאות המצרי. לא עבר זמן קצר ביותר, עד שהגיע שר ההסברה הסורי ואמר: לא מיניה ולא מקצתיה. אנחנו נחדש את שיחות השלום רק מהנקודה שבה הופסקו, ולא שום דבר אחר.
       
עסאם מח'ול (חד"ש-תע"ל):
       
       - - - זכותו לומר את זה. אסור לומר את זה? מה רע בזה? מה רע בזה?
       
שר החוץ סילבן שלום:
       
       אולי תפסיק להיות סניגור מוחלט בלי מחשבה.
       
עסאם מח'ול (חד"ש-תע"ל):
       
       אבל למה?
       
שר החוץ סילבן שלום:
       
       אני מעריך אותך.
       
היו"ר יולי-יואל אדלשטיין:
       
       חבר הכנסת מח'ול, שאלת שאלה.
       
שר החוץ סילבן שלום:
       
       אני מעריך אותך כאדם חושב.
       
עסאם מח'ול (חד"ש-תע"ל):
       
       אני רוצה להבין.
       
שר החוץ סילבן שלום:
       
       אל תיקח כל אמירה שנאמרת בסוריה ככזה ראה וקדש - -

עסאם מח'ול (חד"ש-תע"ל):
       
       אני לא אקח.
       
שר החוץ סילבן שלום:
       
       - - ואתה חייב להגן עליה, כי היא אמירה של ארץ ערבית.
       
עסאם מח'ול (חד"ש-תע"ל):
       
       תסביר לנו למה אתה חושב שהאמירה הזאת - - - שלום.
       
ואסל טאהא (בל"ד):
       
       - - -
       
היו"ר יולי-יואל אדלשטיין:
       
       חבר הכנסת מח'ול, אתה לא יכול לשאול שאלות ברצף. תשאיר לשר דקה לענות. חבר הכנסת טאהא, תודה. שמענו את קריאת הביניים.
       
אחמד טיבי (חד"ש-תע"ל):
       
       - - -
       
היו"ר יולי-יואל אדלשטיין:
       
       שמענו. אפילו השר שמע.
       
שר החוץ סילבן שלום:
       
       כל מדינות ערב שרוצות בשלום עם ישראל חושבות שזה צריך להיות ללא תנאים מוקדמים. כאשר באים למשא-ומתן, הדבר הזה צריך להיות יותר מברור. כאשר נשיא ישראל, קצב, הזמין את נשיא סוריה, היתה זאת הגברת שעבאן מסוריה, הדוברת הסורית, שמייד יצאה ואמרה שזה תרגיל.
       
עסאם מח'ול (חד"ש-תע"ל):
       
       - - - הסברה.
       
שר החוץ סילבן שלום:
       
       אני רוצה להגיד לכם עוד דבר. עצם העובדה שיש שם מפקדות פתוחות ויש שם מחנות אימונים פתוחים וה"חיזבאללה" פועל, היא בראש ובראשונה נגד הפלסטינים, ואסביר לכם. אם ייבחר אבו-מאזן, הוא ירצה כמובן להשליט חוק וסדר - כך אנחנו מאמינים לפחות - בתוך שטחי הרשות הפלסטינית. מצב שבו מדינה אחרת נותנת חסות לארגוני טרור קיצוניים לפעול בתוך שטחי הרשות, הוא בראש ובראשונה נגד האינטרס של ההנהגה הפלסטינית, ולאחר מכן נגד האינטרס של העם הפלסטיני עצמו, כי הם הראשונים שרוצים להשליט חוק וסדר. הם  חושבים שחוק וסדר ייטיבו עם העם הפלסטיני, ולאחר מכן ייטיבו עמם במגעים שלהם מול ישראל, כאשר יש להם, לדעתם, התמיכה של הקהילה הבין-לאומית.
       
       לכן, בראש ובראשונה צריכה להיות גישה שאומרת: היום זה באינטרס של השלום להביא לסגירת אותן מפקדות. זה באינטרס של השלום מולנו ומול הפלסטינים. זה באינטרס שלנו מול הסורים.
       
       לסיום, אני רוצה להגיד לכם שאנחנו אמרנו תמיד שאנחנו מוכנים לשלום. הדבר הזה איננו מלה ריקה מתוכן. היא תבוא לידי ביטוי עם כל אחד שיהיה מוכן להגיע אתנו להסדר. כך גם עם הפלסטינים, וכך גם עם הסורים.
       
עבד-אלמאלכ דהאמשה (רע"ם):
       
       - - -
       
שר החוץ סילבן שלום:
       
       אבל כמו שאמרנו בעבר, מצב שיש בו טרור בשעות הבוקר, לוויות בשעות אחר-הצהריים ומשא-ומתן בלילה, בממשלה הזאת הוא לא אפשרי. לכן, כולנו מקווים שיחד עם מדינות ערב - ושמחתי היום על הפגישה הטובה שהיתה - נוכל לפעול מול הפלסטינים, כדי לאפשר להם לקיים בחירות חופשיות, הוגנות ושוות כדי שיוכלו לבחור את ההנהגה שלהם, ולאחר מכן לצעוד לעבר הדברים האמיתיים, שהם יישום מלא של ההתחייבויות משני הצדדים. אני חושב, שהדבר הזה יהיה לתועלת המזרח התיכון כולו. לכן, האמירה שלנו לבקש מהסורים לסגור את המפקדות של ה"חמאס" ו"הג'יהאד", לסגור את מחנות האימונים שלהם, להפסיק את העברת הטילים ל"חיזבאללה" - אלה הדברים הנכונים שיאפשרו שלום.
       
עזמי בשארה (בל"ד):
       
       מה עם הגולן?

עבד-אלמאלכ דהאמשה (רע"ם):
       
       - - -
       
אחמד טיבי (חד"ש-תע"ל):
       
       - - -
       
שר החוץ סילבן שלום:
       
       במידה שנשיא סוריה רוצה באמת בשלום, הוא ימצא את ישראל רוצה ומוכנה ללכת לקראת שלום.
       
עזמי בשארה (בל"ד):
       
       מה עם הגולן?
       
יעקב אדרי (הליכוד):
       
       - - -
       
שר החוץ סילבן שלום:
       
       אני אומר לנשיא אסד: פְּעל נגד הטרור, פְּעל נגד אלה שרוצים לחבל בשלום, ותמצא אותנו הולכים יחד אתך בדרך הארוכה להשיג שלום  יציב ובר-קיימא באזור. תודה רבה.
       
היו"ר יולי-יואל אדלשטיין:
       
       תודה. מה כבוד השר מציע לעשות עם ההצעות? אני מתכוון מבחינה פרלמנטרית.
       
עבד-אלמאלכ דהאמשה (רע"ם):
       
       רמת-הגולן. מה עם השטחים? איך יהיה שלום?
       
שר החוץ סילבן שלום:
       
       אני מציע להסתפק בדברים שהיו כאן. אם רוצים משהו אחר - אני חושב שהדיון כאן הוא דיון מספק.

עבד-אלמאלכ דהאמשה (רע"ם):
       
       לעשות שלום - - -
       
היו"ר יולי-יואל אדלשטיין:
       
       חבר הכנסת טיבי מסתפק בדברי השר?
       
אחמד טיבי (חד"ש-תע"ל):
       
       לא.
       
היו"ר יולי-יואל אדלשטיין:
       
       לא מסתפק.
       
אופיר פינס-פז (העבודה-מימד):
       
       חבל. אתה לא צריך להמשיך.
       
היו"ר יולי-יואל אדלשטיין:
       
       זה ברור שלא צריך להמשיך. לכן, יש לנו גם הצעות אחרות. חברי הכנסת מבקשים מליאה, והשר ביקש להסתפק בדבריו. חבר הכנסת איוב קרא - איננו. חבר הכנסת אופיר פינס-פז מבקש להציע הצעה אחרת.
       
אופיר פינס-פז (העבודה-מימד):
       
       אדוני היושב-ראש, אדוני השר, חברי חברי הכנסת, אני מציע להעביר את ההצעות לוועדת החוץ והביטחון, כמובן. אני חושב שקודם כול הפרסום וגם הדיון הזה מלמדים כמה דברים. אני לא יכול שלא להיזכר, וגם אמר השר, במה שקרה עם סאדאת ומצרים. אני אומר לעצמי: איזה מזל היה לעם ישראל שמנחם בגין היה ראש הממשלה כשסאדאת הגיע ממצרים לכנסת, ולא אריק שרון. יכול להיות שאם זה היה אריק שרון, לא היה שלום עם מצרים עד היום. אני לא אומר זאת לצורך האמירה וגם לא לצורך הניגוח. אני מאמין ששרון היה מחמיץ את המחווה של סאדאת. אני מציע להיות רגישים למחוות של אויבים. העמדה הבסיסית של מדינת ישראל היתה תמיד חתירה לשלום, נכונות להידבר, וודאי שאם נשיא סוריה רוצה להגיע לכנסת בירושלים אחרי הזמנה של נשיא המדינה, מדינת ישראל צריכה כמובן לאפשר זאת ולקבל אותו בברכה.

היו"ר יולי-יואל אדלשטיין:
       
       תודה רבה לחבר הכנסת אופיר פינס-פז. חבר הכנסת עסאם מח'ול - הצעה אחרת, בבקשה. אחריו - חבר הכנסת עזמי בשארה.
       
עסאם מח'ול (חד"ש-תע"ל):
       
       אדוני היושב-ראש, אין חדש במחויבות הסורית לשלום ובנכונות הסורית לקדם את השלום, ואין חדש בעמדה הסרבנית, בטיעונים שונים ומשונים, של ממשלת ישראל. כפי שראינו, עומד כאן שר החוץ על הבמה ומציב את כל התנאים שבעולם ומדבר על משא-ומתן ללא תנאים מוקדמים.
       
       אני חושב שדבר אחד נעלם מהדיון כאן היום, והוא העמדה האמריקנית והאסטרטגיה האמריקנית במזרח התיכון, ואיפה עומדת סוריה באסטרטגיה הזאת. שר החוץ גם דיבר על חוקים שישראל מעורבת בהם ועל החלטות נגד סוריה וכו'. השאלה האמיתית היא שארצות-הברית חושבת שהיא צריכה להיפטר מהשלטון בסוריה, וזה מה שקובע את העמדה הישראלית. הסרבנות הישראלית מבצבצת מכל פינה. אי-אפשר להתעלם מזה.
       
היו"ר יולי-יואל אדלשטיין:
       
       תודה. חבר הכנסת עזמי בשארה, בבקשה. אחריו - חבר הכנסת חמי דורון.
       
עזמי בשארה (בל"ד):
       
       אדוני היושב-ראש, אדוני השר, השר הזכיר איזה ערוץ משא-ומתן ברבת-עמון, כנראה חשאי. הוכחש על-ידי הסורים. אדוני השר, אני אומר לך שאין שום עניין במשא-ומתן חשאי. אין גם צורך. יש גם מסגרות. המסגרת היא ארצות-הברית. לא רבת-עמון ולא מצרים ולא לארסן יכולים לתת ערבויות לסורים לגבי אדמתם, רק ארצות-הברית יכולה. יש מסגרת, והיא הופסקה באיזה מקום. היא צריכה להימשך. המסגרת ידועה לכם וידועה להם. מה הסיפור הזה של משא-ומתן חשאי? למה אתה צריך את זה? אתה גם התפארת בכך שאתה יזמת את זה. בשביל מה אתה צריך את זה? תחזור למשא-ומתן לאור השמש בלי שום מתווכים; לא צריך. גם  מצרים הכחישה שהיא מתווכת - עם הסורים בתיווך אמריקני. הם היחידים שיכולים להבטיח לסורים ולכם את העניין הזה. זה הדבר הראשון.
       
       אדוני, אני צריך לומר משהו רק במלה אחת. הסיפור הזה שעכשיו מופץ בעיתונות הישראלית ובכל מקום, כאילו הסורים שינו את עמדתם כדי שאחר כך, אם סוריה תדגיש את עמדתה היא תיראה מאכזבת וכאילו חזרה לעניינים הישנים וכו' - אין שום שינוי בעמדה. גם אין בקשה להופיע בכנסת. זה פשוט לא נכון. יש עמדה ברורה להמשיך את המשא-ומתן לשלום - תנאיו ידועים - עם סוריה, בכל מקום שתרצו. אחר כך תהיה נורמליזציה, לרבות הופעות בפרלמנטים. 

היו"ר יולי-יואל אדלשטיין:
       
       תודה רבה לחבר הכנסת בשארה. חבר הכנסת חמי דורון, בבקשה.

חמי דורון (שינוי):
       
       אדוני היושב-ראש, חברי חברי הכנסת, אדוני השר, נדמה לי שיש איזו היסחפות רבה, בעיקר בקרב חברי הבית הזה, לגבי הנושא של משא-ומתן עם סוריה.
       
       אתמול הופיע טריה לארסן בוועדת החוץ והביטחון. שאלתי אותו בצורה הברורה ביותר, חבר הכנסת בשארה: אדוני מר לארסן, כשאתה אומר שאסד מוכן לשלום, למה הכוונה? על-פי אילו קריטריונים אתה אומר את זה? עובדות? תחושת בטן? והוא אמר: לפי איך שהוא אמר לי את זה. 
       
       אני לא מקבל את הדברים. כשאתה רוצה ללכת למשא-ומתן עם מישהו, אתה צריך להוכיח, להראות בעובדות, במעשים, שאתה מתכוון לכך. כאשר אתה מצד אחד מדבר על שלום, ומצד שני אתה שולח את ה"חיזבאללה" ממש כשיטה – ה"חיזבאללה" היום הוא חלק בלתי נפרד מהצבא הסורי ומהפעילות הסורית - אתה לא יכול להגיד שאתה רוצה שלום.

היו"ר יולי-יואל אדלשטיין:
       
       תודה רבה לחבר הכנסת דורון. תמו ההצעות האחרות. נעבור להצבעה על ההצעות לסדר-היום בנושא: הכרזת נשיא סוריה על נכונותו למשא-ומתן עם ישראל. אשאל את המציעים: חבר הכנסת אחמד טיבי, אתה מסכים לדיון בוועדה או שאתה עומד על דיון במליאה?

אחמד טיבי (חד"ש-תע"ל):
       
       מליאה.

היו"ר יולי-יואל אדלשטיין:
       
       חבר הכנסת ג'מאל זחאלקה? אינו נמצא.  חבר הכנסת חיים רמון, מליאה או ועדה?

חיים רמון (העבודה-מימד):
       
       מליאה.

היו"ר יולי-יואל אדלשטיין:
       
       חבר הכנסת מגלי והבה?

מגלי והבה (הליכוד):
       
       מסתפק בדברי השר.

היו"ר יולי-יואל אדלשטיין:
       
       חברת הכנסת זהבה גלאון - אינה נוכחת. חבר הכנסת עבד-אלמאלכ דהאמשה?

עבד-אלמאלכ דהאמשה (רע"ם):
       
       אני מוכן לקבל ועדה, אבל כולם רוצים מליאה. 

היו"ר יולי-יואל אדלשטיין:
       
       חבר הכנסת משה גפני?

משה גפני (יהדות התורה):
       
       מליאה.

היו"ר יולי-יואל אדלשטיין:
       
       חבר הכנסת אילן ליבוביץ?

אילן ליבוביץ (שינוי):
       
       מליאה.

היו"ר יולי-יואל אדלשטיין:
       
       חבר הכנסת יצחק וקנין - אינו נוכח. 
       
       חברי הכנסת, אנחנו מצביעים באופן הבא: מליאה מול הסרה. 

שר החוץ סילבן שלום:
       
       מאחר שאנחנו לא רוצים להוריד את זה, אני מציע להסתפק בדברים שאמרתי. הדיון במליאה יהיה בעוד שנה. 

עבד-אלמאלכ דהאמשה (רע"ם):
       
       להסתפק זה יותר גרוע.

חיים רמון (העבודה-מימד):
       
       גם ועדת החוץ והביטחון זה לא מי יודע מה. 

שר החוץ סילבן שלום:
       
       טוב, שיהיה במליאה. זה יהיה בעוד שנה. 

היו"ר יולי-יואל אדלשטיין:
       
       אני מודיע שגם השר מסכים להעביר למליאה, כפי שהוא גם רמז בסיום דבריו, שאין לו בעיה אם תהיה בקשה אחרת מן החברים.
       
       אנחנו מצביעים באופן הבא, פשוט: בעד - מליאה, נגד - להסיר מסדר-היום של הכנסת. 
       
הצבעה מס' 26
       
בעד ההצעה לכלול את הנושא בסדר-היום - 15
בעד ההצעה שלא לכלול את הנושא בסדר-היום - 7
נמנעים - 1
ההצעה לכלול את הנושא שהעלו חברי הכנסת אחמד טיבי, חיים רמון, מגלי והבה, 
עבד-אלמאלכ דהאמשה, משה גפני ואילן ליבוביץ בסדר-היום של הכנסת נתקבלה.
       
היו"ר יולי-יואל אדלשטיין:
       
       בעד - 15, שבעה מתנגדים, אחד נמנע. אני קובע כי הדיון בנושא יתקיים במליאה. 

       
מסמכים שהונחו על שולחן הכנסת

היו"ר יולי-יואל אדלשטיין:
       
       הודעה לסגן מזכיר הכנסת.

סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו היום על שולחן הכנסת - 
       
       לקריאה ראשונה, מטעם חברי הכנסת: הצעת חוק לתיקון פקודת הנזיקין (תיקון) (פיצויים שאינם תלויים בנזק), התשס"ה-2004, של חברי הכנסת רשף חן ורוני בריזון; הצעת חוק העונשין (תיקון מס' 84) (עבירות מין שנעשו בקטין), התשס"ה-2004, של חברת הכנסת גילה פינקלשטיין; הצעת חוק למניעת העסקה של עברייני מין במוסד המכוון למתן שירות לקטינים (תיקון) (מוסד המכוון למתן שירות לאנשים עם פיגור שכלי), התשס"ה-2004, של חבר הכנסת יצחק הרצוג; הצעת חוק הבטחת הכנסה (תיקון מס' 24) (הכרה באפוטרופוס כהורה יחיד), התשס"ה-2004, של חבר הכנסת רשף חן וקבוצת חברי הכנסת; הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, של חבר הכנסת גדעון סער. תודה. 

       
הצעות לסדר-היום
פענוח רצח השופט עדי אזר
       
היו"ר יולי-יואל אדלשטיין:
       
       הצעות לסדר-היום בנושא: פענוח רצח השופט עדי אזר – מס' 5016, 5020, 5022, 5027, 5028, 5029, 5041, 5064, 5065 ו-5073. המשיב - סגן השר לביטחון פנים, חבר הכנסת יעקב אדרי. חברת הכנסת גילה פינקלשטיין היא הראשונה. אחריה - חברי הכנסת עסאם מח'ול, חיים אורון, יורי שטרן, רוני בריזון, אופיר פינס-פז וכן הלאה. בבקשה, גברתי. 

גילה פינקלשטיין (מפד"ל):
       
       אדוני היושב-ראש, כנסת נכבדה, בארבעת החודשים האחרונים העיקה פרשת רצח השופט אזר על מערכות החוק והמשפט במדינת ישראל, ומעטה חשאיות אפף את פרטי החקירה. עתה, משהוסר המסתורין ונחשפו פרטי הפרשה המצמררת, אנחנו עומדים המומים עוד יותר לנוכח המניעים האפלים, התוכנית המרושעת והביצוע השפל.
       
       כדורי האקדח שהרגו את ד"ר עדי אזר פגעו לא רק באישיות פרטית, באיש הנבון וישר הדרך, אלא גם במשא שנטל על כתפו, במה שייצג במעמדו ובערכים שלמענם נלחם כל חייו. הפגיעה בשופט בנסיבות אלו מהווה מכה קשה לדמוקרטיה, למערכת המשפט ולשלטון החוק במדינת ישראל. 
       
       עם היוודע דבר הרצח הכריזו רבים כי האירוע הוא חציית קו אדום. בעיני, הרצח הוא חציית הקו האדום של כל הקווים האדומים. החברה הישראלית חצתה מכבר קו אדום ראשון וקו אדום שני, שלישי ורביעי. ככלל, איבד המונח קו אדום את משמעותו הפלילית, החינוכית והחברתית לנוכח תופעת האלימות המתפשטת ומתגברת לנגד עינינו. בכל יום שחולף מצטרף תחום נוסף למחול השדים התוקפני: אלימות בבתי-ספר, אלימות במשפחה, אלימות בכביש, אלימות במועדונים, בכינוסים ציבוריים, ועתה על הפרק אלימות במערכת המשפט.
       
       רצח השופט אזר, בהיותו מזעזע ומרתיע, עורר את המודעות הציבורית ואת התביעה לפעול למען אבטחת השופטים, אך למען האמת, לא היה מפתיע ובלתי נתפס כפי שהיה ניתן לחשוב. תופעת האלימות במערכת המשפט היתה כתובה על הקיר, אך לא קיבלה התייחסות עניינית והולמת כל עוד לא התרחש אירוע כה חמור ויוצא דופן. נשמעו איומים והיו התנכלויות כלפי שופטים, נציגי פרקליטות ועורכי-דין מוכרים וידועים. לדוגמה אזכיר, שרק לפני כשבועיים דווח כי נציג הפרקליטות במשפט מסוים הורשה לשאת נשק לאחר שצמיגי מכוניתו נוקבו והוא קיבל איומים על חייו. אליו צריך להוסיף עוד כ-100 שופטים, שעל-פי הנתונים קיבלו גם הם איומים במהלך השנה האחרונה. 
       
       איני חוששת שמעשה קיצוני כרצח שופט יתרחש שוב ויהפוך לדבר שבשגרה. גם איני מסכימה להתרעות פופוליסטיות על קריסת מערכת המשפט כולה בעקבות הרצח. אולם אני סבורה כי בדומה לתהליך המוכר מתחומים אחרים בהוויה הישראלית - מבית-הספר, מהתנועה בכבישים, מהמועדונים - גם במערכת המשפט עלול להיווצר אקלים תוקפני וכוחני, שיכתיב את ההתנהלות היומיומית של השופטים והפועלים בתוך מערכת המשפט.

היו"ר יולי-יואל אדלשטיין:
       
       נא לסיים.

גילה פינקלשטיין (מפד"ל):
       
       אסור לנו להגיע למצב שבו ייאלץ שופט לבדוק את רכבו בטרם ייכנס אליו, או להגיע למציאות שבה נציג פרקליטות יחויב בנשיאת נשק עקב תפקידו המשפטי. 

היו"ר יולי-יואל אדלשטיין:
       
       נא לסיים.

גילה פינקלשטיין (מפד"ל):
       
       נתונים אלו, בצירוף כשל תקשורתי בין המשטרה לשירות בתי-הספר - סליחה, שירות בתי-הסוהר; אני מחנכת, אני תמיד מדברת על בתי-הספר - - -

היו"ר יולי-יואל אדלשטיין:
       
       אבל כבר בזמן של אחרים, אז זה לא מעשה חינוכי.

גילה פינקלשטיין (מפד"ל):
       
       - - - בצירוף כשל תקשורתי בין המשטרה לשירות בתי-הסוהר, הם שאפשרו בקלות בלתי נסבלת לרוצח, אסיר העולם, לצאת מן הכלא, לירות בראשו של שופט ולהישאר חופשי. המסקנות ברורות, והן מזמינות בדיקה מעמיקה וטיפול הולם. תודה.

היו"ר יולי-יואל אדלשטיין:
       
       חבר הכנסת עסאם מח'ול, ואחריו - חבר הכנסת חיים אורון. 

עסאם מח'ול (חד"ש-תע"ל):
       
       אדוני היושב-ראש, חברי הכנסת, רצח השופט אזר הוא סימן דרך בהתפוררות, בקריסת המערכות במדינת ישראל ובחברה הישראלית. 
       
       אני רוצה לפתוח ולנחם מחדש את משפחת אזר. מן האבסורד הוא שאולי המשפחה הרגישה נוח אחרי שפוענח הרצח ולפחות הסירה מעל עצמה את המעמסה הזאת של התקשורת ושל ההאשמות ושל הניתוחים של החוקרים ושל המשטרה מראש, וקביעת נסיבות הרצח, אבל אי-אפשר לנחם אותם באמת, כי השופט אזר נרצח פעמיים - פעם כאשר ירו בו ופעם כאשר שפכו את דמו אחרי המוות. 
       
       מה שמדאיג, שהמבצר האחרון של הדמוקרטיה הישראלית נפרץ. מה שהתיימרה החברה הישראלית להציג כמבצרה, מבצר הדמוקרטיה, מערכת המשפט, השופטים, נפרץ במתקפה קשה, כוללת, לרוחב כל החזית, על המוסריות של החברה הישראלית, על ערכים אזרחיים בחברה הישראלית; השתלטות הכוחניות והאלימות כמעט בכל פינה חיה, שרואים בה חיים, שמבצבצים מבעדה חיים בחברה הישראלית. 
       
       אני חושב שרצח השופט הוא חלק בלתי נפרד מההתפוררות הזאת - המוסרית קודם כול - מדרכי השלטון הכוחניות, מההתעלמות מהערכים האזרחיים ומהמוסר כחלק מהדברים שצריך לשמור אותם בחברה הזאת. 

היו"ר יולי-יואל אדלשטיין:
       
       נא לסיים.

עסאם מח'ול (חד"ש-תע"ל):
       
       אני חושב שמדינת ישראל נראית בימים האלה יותר מדי כסיציליה. רוצחים שופטים, מזמינים רצח שופטים. אדם, קבלן קולות במרכז הליכוד, יכול לחלק תפקידים ולחלק עמדות במדינה, וטובות הנאה - - 

היו"ר יולי-יואל אדלשטיין:
       
       נא לסיים.

עסאם מח'ול (חד"ש-תע"ל):
       
       - -  ואלימות וכוחנות בכל פינה - החל מחטיפת המיקרופון אתמול ועד להסתות של שרים למיניהם נגד ציבור שלם. אם השר לביטחון פנים במדינת ישראל הוא שר - - -

היו"ר יולי-יואל אדלשטיין:
       
       תודה רבה.

עסאם מח'ול (חד"ש-תע"ל):
       
       אני מסיים, אדוני. 

היו"ר יולי-יואל אדלשטיין:
       
       תודה רבה. אתה מסיים כבר מזמן.

עסאם מח'ול (חד"ש-תע"ל):
       
       אני מסיים. - - - הוא שר שמוכן לדבר על חמישית מאזרחי המדינה כעל צרה גדולה של המדינה, אני חושב שזה מפלס המוסריות של החברה הזאת, והחברה הזאת משלמת במחיר כבד את שנות הכיבוש ושנות הכוחנות שהיא מפעילה כלפי העם הפלסטיני - -

היו"ר יולי-יואל אדלשטיין:
       
       תודה רבה.

עסאם מח'ול (חד"ש-תע"ל):
       
       - -  היום אנחנו כולנו "אוכלים אותן". 

היו"ר יולי-יואל אדלשטיין:
       
       תודה רבה. חבר הכנסת חיים אורון - בבקשה, אדוני. חבר הכנסת יורי שטרן - אחריו, ואם לא יהיה כאן - אז חבר הכנסת רוני בריזון. כשאני מבקש מחברי הכנסת לסיים, זה לא חלק מן הטקס. אני פשוט באמת מבקש לסיים, יש לנו עוד שעה - התחלת הדיון, או גמר הדיון, על התקציב.

חיים אורון (יחד):
       
       אדוני היושב-ראש, חברי הכנסת, אני תכננתי להגיד דברים, אבל אחרי ששמעתי את חברת הכנסת גילה פינקלשטיין ואת חבר הכנסת ידידי עסאם מח'ול, אני רוצה להגיד דברים אחרים. 
       
       איזה גבול בדיוק חצו רוצחים שכבר רצחו? איזה גבול חצו רוצחים שכבר רצחו, ועכשיו הזמינו רצח נוסף? ואת כל זה להעמיס על החברה הישראלית כולה. מה אנחנו עושים בזה? אנחנו בעצם אומרים: יש מעגל קשה מאוד של אלימות בחברה הישראלית, שיונק גם מהכיבוש, עסאם מח'ול, הוא לא שייך לרצח הזה ואל תכניסו אותו לסיפור הזה. כי מה אתם בעצם עושים? יוצרים איזה רצף בין האלימות בכביש ובין האלימות בבית-ספר ובין המיקרופון במפלגת העבודה ובין המיקרופון בליכוד, ובין רצח של שופט. מה אנחנו בדיוק אומרים למי ששומע אותנו?
       
       אני אומר, יש בעיה חמורה של אלימות בחברה הישראלית, אני לא עוסק בה היום - וכבר אין לי ממילא זמן - ויש אותה אלימות ואותה פשיעה חמורה, שאני מקווה שהיא בכל זאת קטגוריה נפרדת, ומשום שהיא נפרדת היא כל כך חמורה, של פשע מאורגן, של פושעים כרישים שחודרים בארץ ובעולם לתוך מוסדות השלטון ומנסים לשחד, ומנסים לפגוע, ואם לא נתייחס אל זה כאל מעגל מסוים וחמור מאין כמוהו - אני כמובן לא מפחית מחומרתו, חבר הכנסת עסאם מח'ול, אבל אני לא מכניס אותו לאיזו קטגוריה כללית, כי אם כך, באמת אין מה לעשות. כי אם עד שלא נתמודד עם בעיית האלימות בכביש, אנחנו לא נתמודד עם רוצח שמבית-הכלא שוכר רוצח אחר כדי לרצוח שופט - אז אנחנו באמת חסרי אונים. 
       
       ואני אומר: צריכה להתקיים ההבחנה הזאת גם בשיח הציבורי וגם בטיפול המשטרה, ובטיפול המשטרה ומוסדות אכיפת החוק בפשיעה הקשה. ומבחינה זאת, מה שקרה, רציחתו של השופט עדי אזר, היא מהפשיעות הקשות ביותר שניתן בכלל להעלות על הדעת, כי היא קודם כול פוגעת בנפש, היא רוצחת אדם. קודם כול. אבל מעבר לרצח של אדם, היא גם בכוונה - ועזבו אותי עכשיו מכל הסיפור המפותל והמסובך של המניע הזה שייתנו לי, ישחררו אותי. אני בכלל לא עוסק בשאלה הזאת.
       
       ולכן אני חושב ואני מאמין וגם כך התרשמתי ואני חושב שמגיע יישר כוח - אני לא תמיד אומר את זה מעל הדוכן - למשטרת ישראל, לאותם גופים שחקרו את הנושא הזה והקדישו לו מאמצים גדולים. 

היו"ר יולי-יואל אדלשטיין:
       
       נא לסיים.

חיים אורון (יחד):
       
       ואני חושב, אדוני היושב-ראש, שאם יכולה לצאת קריאה מהדיון הזה, זו קודם כול תקווה שההאשמה תתגבש לכלל כתבי אישום כאלה, שמי שיימצא אשם, יוטל עליו כל חומר הדין; שנושאים שונים, כמו חופשות וכו' וכו', ייבחנו בגופים מקצועיים ולא בהיסטריה של סוגרים ופותחים וסוגרים ופותחים - - 

היו"ר יולי-יואל אדלשטיין:
       
       תודה רבה.

חיים אורון (יחד):
       
       - - ויעמידו אמצעים ראויים ומתאימים ומתוחכמים. שמעתי - בעיתונות, לא יודע יותר מזה - שהפעם השתמשו באמצעים די מתוחכמים.

היו"ר יולי-יואל אדלשטיין:
       
       חבר הכנסת אורון, תודה רבה.

חיים אורון (יחד):
       
       אני מסיים. ולכן, אני חושב שמבחינה זאת צריך לראות בזה מוקד ייחודי למאבק ייחודי. 

היו"ר יולי-יואל אדלשטיין:
       
       תודה לחבר הכנסת אורון. חבר הכנסת אופיר פינס-פז – בבקשה, אדוני. 

אופיר פינס-פז (העבודה-מימד):
       
       איפה השר, תגיד לי. 

היו"ר יולי-יואל אדלשטיין:
       
       יש סגן השר לביטחון פנים, חבר הכנסת יעקב אדרי, שמאזין לכל הדיון בקשב רב.

אופיר פינס-פז (העבודה-מימד):
       
       אדוני היושב-ראש, סגן השר אדרי מקובל עלינו, אין לנו שום טענה. 
       
       אדוני היושב-ראש, אדוני סגן השר, חברי חברי הכנסת, תראו, אין סוף למה שכבר נאמר על הרצח השפל של השופט אזר, שהוא באמת רצח מזעזע שזעזע כל אדם בישראל. בפעם הראשונה נרצח שופט בישראל במילוי תפקידו בגלל היותו שופט. יש כאן איזה תסריט סהרורי דמיוני של אסירי עולם שדרך זה יסחטו את המדינה ויקבלו הקלה בעונש - פשוט לא להאמין. ובאמת כל הקווים האדומים נחצים פעם אחר פעם. 
       
       השאלה שנשאלת: מה משטרת ישראל מתכוונת לעשות עם הדבר הזה, ולא רק משטרת ישראל, אלא מה ממשלת ישראל מתכוונת לעשות. כי בסופו של דבר, או שהפשע יחסל אותנו, או שאנחנו נחסל את הפשע. זה לא יעזור, זה ראש בראש, על כל המגרש - על כל המגרש. זה שופטים, זה שוטרים, היו רציחות בשב"ס.      
     
       זאת פשיעה שכנראה  לא מפחדת משום דבר, מחלחלת לכל מקום, וכושר ההרתעה שלנו כלפיה כנראה הולך ומתרופף. שמחתי שגם השר הקודם, צחי הנגבי, וגם המפכ"ל קראדי הודיעו שהם מציבים את המלחמה בפשע ובפשיעה החמורה והמאורגנת בראש סדר העדיפויות שלהם, לצד הלחימה בטרור. זה חשוב מאוד, אני לא מזלזל בכך, אני לא בטוח שזה מספיק, צריך לשקול צעדים נוספים. 
       
צבי הנדל (האיחוד הלאומי - ישראל ביתנו):
       
       יש דוגמה אישית בלשכת ראש הממשלה. 
       
אופיר פינס-פז (העבודה-מימד):
       
       קשה לי לעקוב אחריך, אבל אני בטח אתפוס את זה באיזה שלב. 
       
       אני מציע לשקול ברצינות להפריד בין המשטרה הכחולה למשטרה הירוקה, לחימה בטרור - של מג"ב - שהיא עבודה חשובה מאין כמותה, צריכה להיות מחוברת לצה"ל. המשטרה הכחולה שנלחמת בפשיעה צריכה להיות עצמאית, אוטונומית, שזה התפקיד הראשי והמרכזי שלה. פעם אחת ולתמיד צריך להחליט את ההחלטה הזאת. 
       
       הדבר השני, צריך לשקול כלים ואמצעים שעוד לא הבאנו בחשבון, אפילו כלים שאנחנו משתמשים בהם כנגד טרור, כמו מעצרים מינהליים במקרים מסוימים נגד לווייתני פשע, כשאתה יודע על-פי מודיעין שהולכים להתרחש מעשים שיעלו בחיי אדם, בוודאי חיי אדם חפים מפשע. 
       
       דבר שלישי, אני רוצה להגיד לך, אדוני השר, היה פה כשל גדול גם במודיעין וגם בשחרור אסירים שיושבים במאסר עולם.  תגיד לי, כמה שנים אנחנו מדברים על אזיקים אלקטרוניים, על מאסרים, על חופשות עם מעקב צמוד אחרי האנשים האלה. לא יכול להיות שפעם אחר פעם אסירים מסוכנים, אסירים כבדים, מצליחים לברוח. אני לא מציע לשלול חופשות. אני חושב שזכותו של שירות בתי-הסוהר להעניק חופשה במקום שבו יש גם זכויות אדם, יש כללים ויש נהלים. אבל, כאשר אנשים מהסוג הזה בורחים, כמו רוצח דרק רוט, שיצא בכלל מגבולות הארץ, אני שואל, האם המערכת מסוגלת להתנהל או שהיא חסרת אונים מול מה שקורה. 

היו"ר יולי-יואל אדלשטיין:
       
       תודה רבה. 
       
אופיר פינס-פז (העבודה-מימד):
       
       אני מסכם. אדוני סגן השר, לאחר הרצח ולאחר פענוח הרצח הזה, אני מצפה שמשטרת ישראל או השר לביטחון פנים או אתה בשמו, תבואו בפני הכנסת ותציגו בפנינו את תוכנית העבודה שלכם לנוכח הרצח המזוויע הזה ואיך אתם מטפלים בעניין כדי שמעשה מהסוג הזה חלילה לא יישנה. 
       
היו"ר יולי-יואל אדלשטיין:
       
       תודה רבה לחבר הכנסת אופיר פינס-פז. חבר הכנסת יצחק כהן - בבקשה, אדוני. אחריו - חבר הכנסת רוני בר-און. 
       
מאיר פרוש (יהדות התורה):
       
       אפשר לדעת היכן שר המשפטים? 
       
יצחק כהן (ש"ס):
       
       הוא אורז. 
       
היו"ר יולי-יואל אדלשטיין:
       
       שלוש דקות לחבר הכנסת יצחק כהן, כמו כולם. בבקשה, אדוני. 
       
יצחק כהן (ש"ס):
       
       אדוני היושב-ראש, חברי חברי הכנסת, מעל במה זו אני רוצה לשגר תנחומים למשפחת השופט אזר. לא רק הטרגדיה הנוראה שנפלה עליהם בלקיחתו מהמשפחה וברציחתו הנתעבת על-ידי קבוצת עבריינים, מציאות הזויה - לא להאמין שמדינת ישראל, אחרי כמה עשרות שנות קיומה, יכולה להגיע לכזאת מציאות, שקבוצת עבריינים תבצע  פשע כה מחריד. 
       
       אבל, מורי ורבותי, בשולי הטרגדיה היו שתי אמירות שהובילו לדעתי לטרגדיה נוספת למשפחה. אגב, אלה היו הרמיזות של שר המשפטים טומיסלב למפל - ואני מקווה שברגעים אלה הוא אורז את חפציו ומודח ממשרתו, ממשרד המשפטים. הרמיזות שהוא שיגר לחלל האוויר - - - 
       
חיים אורון (יחד):
       
       מה אתכם, יש גבול. 
       
יצחק כהן (ש"ס):
       
       הרמיזות שהוא שיגר לחלל האוויר - - - 
       
חיים אורון (יחד):
       
       אבל השתמשת בשם - - - 
       
יצחק כהן (ש"ס):
       
       טומיסלב למפל זה השם האמיתי שלו. הפירוש בהונגרית - מנורה קטנה, המאור הקטן. מה שהתפתח כתוצאה מדברי ההבל שלו, שכאילו השופט  - כך הבינו את זה רוב הציבור, רוב העיתונאים, וכך זה התגלגל - שהשופט  נרצח על רקע אישי. אלה היו רמיזות שלו ועל זה חגגו בתקשורת, לצערי הרב. 
       
חיים אורון (יחד):
       
       היה שר אחר שאתה לא רוצה לתקוף אותו.
       
יצחק כהן (ש"ס):
       
       מי זה? 
       
חיים אורון (יחד):
       
        ישב פה עכשיו. 
       
יצחק כהן (ש"ס):
       
       אדרבה. 
       
חיים אורון (יחד):
       
       אני לא רוצה לומר. 
       
יצחק כהן (ש"ס):
       
       אז תן לי לומר על מי שאני רוצה, אתה תעלה ותאמר על מי שאתה רוצה. אתה רוצה להגן על טומי לפיד, תגן עליו. אבל לדעתי הוא עשה מעשה חסר אחריות. הרי הוא רגיל להסית, הוא גם מסית נגד הרבנים: יש קניידלך לרבנים ואין כסף לשמור על שופטים. זה גם מה שהוא אמר. זאת לא אמירה אנטישמית, לדעתך, אדוני? אז מה, צריך לעבור על זה לסדר-היום ולשתוק? הלוא עיקר ההסתה, שורש ההסתה, תחילת תנועת המטוטלת יוצאת מהאנשים האלה. 
       
       נוסף על כך, אדוני היושב-ראש, אי-אפשר שלא להביע מחאה ושאט-נפש מדבריו של עורך-הדין שלמה כהן, יושב-ראש לשכת עורכי-הדין, שיחד עם טומיסלב למפל, בגזרה אחרת - - - 
       
רוני בר-און (הליכוד):
       
       מי? 
       
יצחק כהן (ש"ס):
       
       טומסילב למפל. 
       
רוני בר-און (הליכוד):
       
       מי זה? 
       
יצחק כהן (ש"ס):
       
       טומי לפיד קוראים לו, בכינויו טומי לפיד. בגזרה אחרת הוא בכלל האשים אותך, ג'ומס, האשים את חברי הכנסת ברציחתו של  השופט. הוא אמר - פוליטיקאים. 
       
עסאם מח'ול (חד"ש-תע"ל):
       
       לא, לא, הוא לא האשים. 
       
יצחק כהן (ש"ס):
       
       אל תגיד לי לא. 
       
היו"ר יולי-יואל אדלשטיין:
       
       בנקודה מעניינת זאת אתה צריך לסיים. 
       
יצחק כהן (ש"ס):
       
       אני אגיד לך בדיוק מה הוא אמר. 
       
היו"ר יולי-יואל אדלשטיין:
       
       לא, אתה לא תגיד, חבר הכנסת יצחק כהן, הזמן נגמר. 
       
יצחק כהן (ש"ס):
       
       אני כבר מסיים. 
       
רוני בר-און (הליכוד):
       
       הוא האשים רק את הפוליטיקאים היהודים. 
       
יצחק כהן (ש"ס):
       
       לפי דבריו, שופטי ישראל - כך הוא אומר - הם הדבק המלכד של החברה הישראלית. הם ממלאים תפקיד קשה ביותר, בתנאים קשים ביותר ותחת התקפות חסרות יסוד הבאות בעיקר מחוגים פוליטיים שונים.   
       
עסאם מח'ול (חד"ש-תע"ל):
       
       נו, זה אומר - - - 
       
יצחק כהן (ש"ס):
       
       זה אומר שהוא מאשים את החוגים הפוליטיים, אדוני, גם אותך הוא מאשים. אדוני, יש גבול לתופעות של אנטישמיות וגזענות. אני מקווה שזה לא יישנה יותר. אם זה יישנה, נצטרך לטפל בהן בצורה הרבה יותר חמורה. 
       
היו"ר יולי-יואל אדלשטיין:
       
       תודה רבה לחבר הכנסת יצחק כהן. חבר הכנסת רוני בר-און - בבקשה, אדוני. אחריו - חבר הכנסת ואסל טאהא. ואחריו -  אחרון הדוברים בהצעה זו, חבר הכנסת מאיר פרוש. בבקשה, אדוני. 
       
רוני בר-און (הליכוד):
       
       אדוני היושב-ראש, אדוני סגן השר, חברי חברי הכנסת, מייד כשנודעו הפרטים הראשונים על הרצח, היה ברור שמדובר במרצח מקצועי, מרצח שנשכר כדי לעשות את העבודה, ואם נתחשב בעובדה שהיה מדובר בשופט שנטלו את חייו, לי לפחות היה ברור שזה מעשה של העולם התחתון. גם אמרתי את זה עוד באותו ערב. כמובן, היתה אחר כך חגיגה תקשורתית, לאן אתם ממהרים, מה אתם רצים, איך אתם יודעים, בסדר. 
       
       גם בעולם העברייני, כשטיפלתי בענייניו כעורך-דין, חלק ניכר בתקופת כהונתי כעורך-דין, היו כללים שלא עוברים עליהם: לא פוגעים בשוטרים ולא פוגעים בשופטים. המהלך הזה שאסירי עולם מתאגדים כדי ליטול את חייו של שופט במטרה להשיג איזה אמצעי סחיטה או איזה אמצעי לחץ להקלה בתנאי העונש, צריך לעורר אצלנו את השאלה, האם אנחנו יודעים לטפל באנשים שאין להם כבר מה להפסיד. 
       
       אתמול שמעתי גזר-דין של בית-משפט צבאי, שהטיל 67 מאסרי עולם. אתם עושים צחוק מהעבודה, 67 מאסרי עולם? אתה רוצה שאדם לא יצא אף פעם מבית-סוהר, תטיל עליו מאסר עולם אחד ועוד 20 שנה. זו זילות של העונש. 
       
       יש עונש אחד שהוא יותר חמור ממאסר עולם. אנחנו כחברה מתוקנת, מתפתחת, מסרבים בכלל להעלות על דל שפתותינו את המחשבה - בכל אופן, יש מקומות אחרים בעולם, לא פחות מתוקנים משלנו, שלא מהססים להשתמש בעונש הזה במקרים שאנחנו מטילים רק מאסר עולם. 

       לא יכול להיות מצב שאדם שעשה את החמורה בעבירות שבספר החוקים, עליו, באופן פרדוקסלי, לא חלה אימת הדין. הוא פטור מכל חובות חברתיות. הרי אי-אפשר לתת לו יותר ממאסר עולם. באותו רגע, הוא קיבל "קארט בלאנש" לעשות מה שהוא רוצה. מה אתם יכולים לעשות לי? לא תיתנו לי חופשות - ממילא אני לא מקבל. ובקטגוריות של שירות בתי-הסוהר, בקשר לתנאי כליאה ולתנאי ביקורים ולתנאי דיבור בטלפון ותקשורת עם העולם החופשי - יש הרבה מקום בשירות בית-הסוהר להיות במצב שבו עבירות מן הסוג הזה יימנעו.
       
       אני אומר עוד הפעם, אם המצב הגיע לזה שלגבי הגרועים שבעבריינים, לאלה שעברו את החמורה שבעבירות הקיימות בספר החוקים, באופן אוטומטי, ברגע שגזרת עליהם מאסר עולם ואיבדת את יכולת ההרתעה כלפיהם, השאלה אם אנחנו לא צריכים לשלוף עוד איזו  יכולת הרתעה. תודה רבה, אדוני היושב-ראש.
       
היו"ר מוחמד ברכה:
       
       תודה לחבר הכנסת בר-און. חבר הכנסת ואסל טאהא, בבקשה.

ואסל טאהא (בל"ד):
       
       אדוני היושב-ראש, חברי הכנסת, בחודש יולי האחרון נורה שופט בפתח ביתו. זאת עליית מדרגה של הפשע המאורגן במדינה. השופט עדי אזר נרצח משום היותו שופט. הוא נבחר באקראי מתוך רשימה ארוכה של נרצחים פוטנציאליים. מה עוד, אדוני היושב-ראש, שתכנון הרצח נעשה על- ידי אסיר עולם, בין כותלי בית-הסוהר שבו הוא מרצה את עונשו, כאשר מטרת הרצח היא ניסיון לסחוט את המשטרה, את המדינה, ולתת אינפורמציה על הרצח של השופט בתמורה להטבות לאותו אסיר. 
       
       אם אנחנו מתבוננים ומסתכלים מי הוא הכלי, הכלי הוא אסיר אחר, אסיר עולם שיצא לחופשה, נמלט, הסתובב חופשי ברחובות תל-אביב, ברחובות הארץ, עבר חופשי, ללא מעקב, לא חזר לבית-הסוהר כמתוכנן. השב"ס, לפי מה ששמענו ומה שדווח, העביר את המידע לגורמים האחראים במשטרה, והאסיר הסתובב עד שהגיע אל חצרות בתי-המשפט. הוא עקב אחרי הקורבנות שלו. הוא בחר את השופט הזה כקורבן על לא עוול בכפו.
       
       לכן, אדוני היושב-ראש, חברי הכנסת, זה מחדל משטרתי נוראי. צריך לחקור את הנעשה בצורה מדוקדקת על מנת שהאחראי ישלם את המחיר, ולא למרוח את זה ולהגיד: אנחנו נעניש את האסירים עונש קולקטיבי, כשיש מקום לחקור את הנעשה בתוך המערכת המשטרתית.
       
       אדוני היושב-ראש, הפשע המאורגן הולך ומתפשט במדינה. קורבנות רק לפני שבוע, חיסולים הדדיים בעכו, בחדרה, ברחבי הארץ. הפשע המאורגן חלחל והתחיל להגיע גם לחברה הערבית. יש שיתוף פעולה בין המאפיות בשני הסקטורים.

סגן השר לביטחון פנים יעקב אדרי:
       
       יש שיתוף פעולה מלא.
       
ואסל טאהא (בל"ד):
       
       כן, אני יודע. לכן אני אומר שזה הגיע, וכל המקרים שאנחנו שומעים עליהם בחדשות לאחרונה, גם הרצח בנצרת וגל האלימות ששרר לאחרונה גם בכמה כפרים, קשורים לפשע המאורגן שהתחיל להתפשט גם בחברה הערבית.
       
       אדוני היושב-ראש, הביטחון האישי של כל איש ציבור ושל כל שופט או קאדי נמצא בסכנה, וצריך לטפל במהירות בתופעה המדאיגה הזאת. אך עם זאת, הניסיון לפתור בעיה כל כך מורכבת וסבוכה על-ידי עונש קולקטיבי, כמו מניעה מאסירים מלצאת לחופשות, הוא לא הוגן. יש לבדוק כל נושא לגופו ובטח לא להעניש אסירים המרצים את עונשם בצורה הגונה ומתקבלת על הדעת - ייענשו עוד ועוד משום מחדל של המשטרה. כאן יש להעניש את האחראי על המחדל הזה, בתוך המשטרה. 
       
       אדוני היושב-ראש, רצח השופט אזר חייב להדליק נורה אדומה בכל הקשור למאבק באלימות ובפשע המאורגן. מאוד חשוב לטפל בנגע הזה עכשיו, מאחר שהשלכותיו חמורות גם מבחינת הקורבנות בנפש, גם מבחינת המוסריות של החברה הישראלית, ועכשיו יש לקום ולומר שהיא לא תאפשר עוד למקרים כאלה להתרחש בה.

היו"ר מוחמד ברכה:
       
       תודה, חבר הכנסת ואסל טאהא. חבר הכנסת מאיר פרוש, בבקשה. אחריו - חבר הכנסת יורי שטרן, והוא אחרון הדוברים.

מאיר פרוש (יהדות התורה):
       
       שר המשפטים יגיע לענות?

היו"ר מוחמד ברכה:
       
       לא, השר לביטחון פנים. סגן השר נמצא כאן.

מאיר פרוש (יהדות התורה):
       
       אדוני היושב-ראש, חברי הכנסת, רצח השופט עדי אזר, זיכרונו לברכה, זעזע את כולנו. שאלנו את עצמנו בליל הרצח ובימים שלאחריו, עד לאיזה שפל הידרדרה המדינה שנשלטת על-ידי היהודים? לאילו תהומות אנו יכולים עוד לרדת? פענוח הרצח על-ידי המשטרה התקבל ברגש של הקלה מסוימת, כי סוף-סוף יש סיכוי שיד החוק תשיג את הרוצחים השפלים, ואני כולל גם את מתכנן הרצח, כמובן. אם כי יש לומר ביושר לב, ששופטים ושוטרים ותיקים סבורים, שהפרשה אינה סגורה וגרסת המשטרה הרשמית מחוררת מאוד. מישהו אמר לי שיש בה חורים כמו בגבינה שוויצרית, אבל אני מקווה שלא יתברר שהיא גם מריחה כמו גבינה שוויצרית.
       
       אדוני היושב-ראש, אני מתנצל מראש על שאינני מפריד את האירוע הזה מן האירועים האחרים של האלימות הקשה במדינה, בעיקר מן האלימות בבתי-הספר. קראתי שראשי הסתדרות המורים אמורים להיוועד עם הקצונה הבכירה של משטרת ישראל כדי לדון בצעדים שיש לנקוט להפסקת אלימות התלמידים. לדעתי, הכתובת היא לא משטרת ישראל. הכתובת היא משרד החינוך. ההאשמה היא בהעדר מערכת ערכים. ההאשמה היא בהעדר הבנה בסיסית שלא ניתן להתגבר על האלימות אלא על-ידי בניית המכנה המשותף של כולנו, הנקרא מצוות התורה, ואחרים קוראים לכך ערכי הרוח של עם ישראל. 
       
       כן, עמיתי, רבותי חברי הכנסת, כן, החינוך למצוות ולערכי התורה בקרב הנוער הוא הערובה לצמצום האלימות. זו אמונתי. כאשר שרת החינוך אומרת שניתן לצמצם את האלימות במגרשי הספורט על-ידי התמקצעות של השוטרים, אנו אומרים לה: את הורגת את היתושים, אך אינך מייבשת בכך את הביצה המצמיחה את היתושים. חינוך, חינוך ועוד פעם חינוך. חינוך לערכים, חינוך למצוות השם, חינוך לתודעה יהודית רחבה. רק חינוך הוא הדרך הנכונה.
       
       אני שוב מנצל את ההזדמנות ושואל: מדוע אתם משקיעים אנרגיה לצורך עריכת שינויים במערכת החינוך החרדי על כל שלוחותיו, כאשר אתם יודעים שבמוסדות החרדיים האלימות היא אפס או שואפת לאפס, אפס תופעות אנטי-מוסריות וקרוב לאפס אלימות או ונדליזם או הכאת מורים, רחמנא ליצלן? זו עובדה שגם אתם מודים בה, וזה קשור קשר הדוק לחינוך שלנו ליראת שמים, לחינוך שלנו לדרך-ארץ קדמה לתורה, לחינוך שלנו לערכים, ליהדות ול"יידישקייט". ואילו החינוך במערכת הממלכתית הכללית הגיע לירכתי שוקת שבורה, לפשיטת רגל מוחלטת, אדוני היושב-ראש, כאשר ראשי הסתדרות המורים מנסים להיוועד עם המשטרה כדי לדון בצעדים להפסקת האלימות. 
       
       לכן, הפתרון שאנחנו מציעים הוא אמיתי – לא המשטרה אלא התורה, לא האטימות אלא יותר יהדות. תודה רבה. 
       
היו"ר מוחמד ברכה:
       
       תודה לחבר הכנסת פרוש. עד שחבר הכנסת שטרן יגיע, אני רוצה לברך את התלמידים ממעיליא וממע'אר שמתארחים היום בכנסת, ואני מאחל להם ביקור פורה. 
       
       (נושא דברים בשפה הערבית; להלן תרגומם לעברית:
       
       ברוכים הבאים לכנסת. אנו מקווים שביקורכם יהיה ביקור פורה ומועיל.)
       
       חבר הכנסת שטרן, אחרון הדוברים בנושא הזה, בבקשה. 
       
יורי שטרן (האיחוד הלאומי - ישראל ביתנו):
       
       כבוד היושב-ראש, חברי הכנסת, אני חושב שרצח השופט הוא אולי אחד האירועים המזעזעים ביותר שאני חוויתי במדינת ישראל בכמעט 24 שנות חיי פה, ובשבילי זה אירוע לא פחות דרמטי מרצח ראש הממשלה. מדובר בפגיעה בדבר מאוד מאוד בסיסי בשלטון, בשלטון הדמוקרטי, בשלטון החוק. מדובר ברצח שופט על-ידי פושעים שרצו להפחיד את השופטים. 
       
       יש לכך הרבה מאוד סיבות, ואנחנו צריכים לעשות הרבה מאוד שיעורי-בית, אבל אני אתייחס לארבע מערכות שבעיני הן אלה שצריכות בראש ובראשונה להסיק מסקנות. 
       
       מערכת אחת היא המערכת המשטרתית. הודח מתפקידו ניצב משה מזרחי, שהיה ראש אגף החקירות, והוא סימל בעיני את התופעה השלילית ביותר, כאשר משטרת ישראל במקום לעסוק בהתמודדות עם הפשע המאורגן האמיתי, עוסקת בסקופים תקשורתיים, במעקב אחרי אנשי ציבור ואנשי פוליטיקה, בהתדיינות עם עיתונאים והדלפות לעיתונאים, ברדיפה אחרי דמויות מסוימות שהמשטרה סימנה, וכך אגף החקירות ושירותים נוספים רבים במשטרת ישראל פספסו את הטיפול בהתגברות הפשיעה הישראלית האמיתית. הם רצו ורדפו אחרי הבלוף של המאפיה הרוסית, ואת המאפיה הישראלית הם פספסו, ועכשיו אנחנו "אוכלים את זה" בגדול. אני חושב שהעברתו של מזרחי מתפקידו מאפשרת לנו היום לתקן את העיוותים האלה, ואני מקווה מאוד שמפכ"ל המשטרה משה קראדי והשר לביטחון הפנים גדעון עזרא ידעו באמת לכוון את המשטרה נגד הפשיעה האמיתית, ולא להפוך אותה לגוף יח"צני שרודף אחרי הסקופים התקשורתיים ורודף אחרי הפוליטיקאים. 
       
       הגוף השני שהייתי מצפה ממנו להסיק מסקנות הוא התקשורת. התקשורת עשתה בשנים האחרונות דבר נורא ואיום. שוב, מדובר בהליכה אחרי סקופים, וזה הצבע הצהוב שפתאום גם עיתונים רציניים התחילו להיצבע בו. זה מתן לגיטימציה לרוצחים. עד לתחילת שנות ה-90 היה חריג ולא מקובל לראיין בהרחבה בעיתון, בטלוויזיה וברדיו את הרוצח. אני חושב שזה התחיל מיערי, שנתנו לה במה, אחר כך זה הלך והלך, והיום אתה פותח עיתונות של סוף השבוע והדבר המרכזי בה הוא ריאיון עם עוד פושע, עוד מאפיונר ועוד רוצח. התקשורת בעצם הסירה טבו ציבורי מהרוצחים, ובזה היא קלקלה בצורה דרמטית את האווירה הציבורית. 
       
       על הגורם השלישי כתב אתמול דן מרגלית מאמר מבריק ב"ידיעות" - איפה הוא כותב?
       
צבי הנדל (האיחוד הלאומי - ישראל ביתנו):
       
       ב"מעריב". 
       
יורי שטרן (האיחוד הלאומי - ישראל ביתנו):
       
       הוא כתב מאמר על הקלות הבלתי-נסבלת שבה מתייחסים במערכת הענישה שלנו לרוצחים האלה. נותנים להם חופשות, מאפשרים להם פגישות. אצלנו המשטר הכי ליברלי. יש כבוד אדם וחירותו כשמדובר ברוצחים, לרבות רוצחים בדרכים, ולא האזרח הפשוט או הקורבן של הרצח הם אלה שמקבלים אצלנו מגן וכבוד. 
       
       הגורם האחרון – גם מערכת השפיטה צריכה, לדעתי, לבדוק את עצמה. יותר ויותר הציבור יודע על מקרים של משפט שהוא לא משפט צדק, על החלטות מהירות, על החלטות מעוותות, ולכן גם כבודם של השופטים ירד. זאת הסיבה לכך שהציבור, שהיה צריך להזדעזע עמוקות לנוכח רצח השופט, הזדעזע, אבל הרבה פחות ממה שהיינו צריכים והיינו מצפים. 
       
       לכן אני אומר, שתיקונים בכל המערכות האלה, הם ורק הם יכולים להבטיח לנו עתיד שבו לא ירצחו שופטים בישראל. 
       
היו"ר מוחמד ברכה:
       
       תודה לחבר הכנסת שטרן. אני מזמין את סגן השר לביטחון הפנים, חבר הכנסת יעקב אדרי, להשיב בשם הממשלה על ההצעות לסדר-היום. בבקשה. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, אכן נפל דבר בישראל וגם שופט נרצח. היינו, לצערי הרב, רגילים לכך שבכל תחומי החיים אירעו מקרי רצח, בכל התחומים ובכל הסקטורים, אבל אני חושב שהרצח של השופט אזר זעזע את כל המדינה. 
       
       ב-19 ביולי השנה התרחש אירוע חמור בתולדות מדינת ישראל. שופט בית-המשפט המחוזי בתל-אביב, הד"ר עדי אזר, נרצח בפתח ביתו ברמת-השרון. השופט אזר, זכרו לברכה, נרצח בתוך מכוניתו מיריות מתנקש אלמוני שנמלט מהמקום. חקירת הרצח הוטלה על היחידה המרכזית במשטרת תל-אביב, והיא התנהלה תחת צו איסור פרסום גורף שאפשר לצוות החקירה להגיע גם לפענוח. 
       
       היחידה המרכזית של משטרת מחוז תל-אביב הצליחה לחשוף התארגנות פלילית של קבוצת עבריינים אלימים, ביניהם שני אסירי עולם, שאחד מהם לא חזר מחופשה, החשודים כי קשרו קשר לפגוע באישיות ציבורית בכירה במערכת המשפט ואכיפת החוק. מטרתם היתה לזעזע את המערכת ולהביא לשחרורו של אסיר עולם מכלאו. זו הסיבה להירצחו של השופט אזר. 
       
       לצערנו, עם היוודע דבר הרצח הועלו ספקולציות על המניעים השונים. היום ניתן לומר כי השופט אזר נרצח עקב תפקידו כשופט ללא קשר לנושא שיפוטי שבו עסק או לכל נושא אישי. לצערי הרב, חלק מאתנו הזדרז ויצא בהאשמות שונות ומשונות. 
       
       במהלך השבועות האחרונים עצרו בלשי היחידה המרכזית את החשודים ברצח, וביניהם מזמין הרצח ומבצעיו. הראיות שנאספו על-ידי צוות החקירה הביאו למעצר החשודים ולחקירתם. 
       
       בהזדמנות זו יש לברך את היחידה המרכזית של משטרת מחוז תל-אביב, שעשתה במלאכה ימים כלילות תוך גילוי נחישות, יוזמה ומקוריות שהביאו לפענוחו של פשע חמור זה. 
       
צבי הנדל (האיחוד הלאומי - ישראל ביתנו):
       
       לילות כימים. 
       
סגן השר לביטחון פנים יעקב אדרי:
       
       ימים כלילות. תאמין לי, אין סתירה בין הדברים, אלא אם תוכיחו לי שזה אחרת. 
       
צבי הנדל (האיחוד הלאומי - ישראל ביתנו):
       
       ימים כלילות, זה אומר שהם ישנו. 
       
סגן השר לביטחון פנים יעקב אדרי:
       
       השוטרים עירניים גם בלילות, תאמינו לי. 
       
       אחד הנושאים שעלו לסדר-היום הציבורי בעקבות פענוח הרצח הוא נושא יציאתם לחופשה של אסירי עולם, שכן הרצח בוצע בפועל על-ידי אסיר עולם שלא חזר מחופשתו. כאן המקום לומר, חבר הכנסת יורי שטרן וחברי הכנסת שדיברו לפניך, שצריך לעשות בדיקה יסודית של כל הנושא הזה. אכן, השר לביטחון הפנים מינה צוות שחייב לבדוק, כי אני חושב שהליברליות מוגזמת. צריך לעשות סייגים ולקבוע קטגוריות, ואני מקווה שכך ייעשה. 
       
       יש לציין שלפני חודשים אחדים שונה והוחמר נוהל המשרד לביטחון פנים בנושא. נקבע כי אסיר עולם שעונשו טרם נקצב יוכל לצאת לחופשה רק לאחר 15 שנות מאסר, ולא אחרי שבע שנים, כפי שהיה נהוג. למרות האמור, בעקבות פענוח רצח השופט מינה השר אתמול ועדת בדיקה לבחינת חופשות אסירי עולם. הוועדה מורכבת מנציג המשרד לביטחון פנים, שירות בתי-הסוהר ומשטרת ישראל. 
       
       הצוות התבקש על-ידי השר לבדוק את הנושאים הבאים: א. התנאים הנהוגים לאישור חופשות לאסירים השפוטים למאסרי עולם – וכבר אמרתי, הן אלו שעונשם נקצב והן אלו שעונשם טרם נקצב; ב. פעילות מערך המודיעין בשב"ס ובמשטרת ישראל ככלי לגיבוש המלצות לעניין חופשות לאסירי עולם; ג. הטיפול המשטרתי באסירים שלא חזרו מחופשה להשלמת ריצוי עונשם – ויש מספר לא קטן של אסירים שלא חזרו מחופשתם, גם את זה כדאי לומר. הצוות מתבקש לסקור את המצב הנהוג, להסיק מסקנות ולהמליץ את המלצותיו לא יאוחר מיום 1 בינואר 2005. צריך לעשות בדק-בית בכל הנושא של האסירים – חופשות ותנאים – וגם זה כבר נאמר. 
       
       אשר לאבטחת השופטים, ככלל, בעקבות כל מידע העולה בעניין שופט מתקיימת הערכת מצב במשטרת ישראל בהשתתפות נציג משמר בתי-המשפט. במסגרת זו נבחן המידע ונקבע סל האבטחה הנדרש לנוכח האיום. הגורם הנושא באחריות לאבטחת שופט מאוים הוא משמר בתי-המשפט, על-פי הנחיות משטרת ישראל, כפי שבאו לידי ביטוי בהערכת המצב. סל האבטחה, ובכלל זה כוח האבטחה לשופט המאוים, מתבסס על מקורות תקציביים של משמר בתי-המשפט. משטרת ישראל מבצעת פיקוח ובקרה על יישום ההנחיות ומעקב אחר תהליך הטיפול בשופט המאוים. 
       
       צריך להדגיש שאת השמירה עצמה מבצע משמר בתי-המשפט ולא משטרת ישראל, כפי שנטען פה ושם. מעבר לכך, המשטרה מבצעת פעילות חקירתית ומודיעינית, הכול על-פי העניין, לאיתור מוקדי האיום ולהפסקת הפעילות הפלילית. 
       
       השבוע, לאחר פרסום פרטי פענוח הרצח, התקיימה ישיבה בראשות נשיא בית-המשפט העליון ובהשתתפות מפכ"ל המשטרה, שר המשפטים, היועץ המשפטי לממשלה, פרקליט המדינה, ראש היחידה לאבטחת בתי-המשפט, ראש אגף המודיעין במשטרה ואחרים. בתום הישיבה סוכם כי מחלקת האבטחה של משטרת ישראל, עם נציגי משרד המשפטים והנהלת בתי-המשפט, יבחנו את נושא אבטחת השופטים לנוכח פענוח רצח השופט אזר. הצוות יבחן אם קיים צורך בשיפור או בשינוי דרכי האבטחה כיום, והוא יציג את ממצאיו למפכ"ל עד יום 1 בינואר 2005. עד היום היה ברור לכולנו שמקרה כזה, רצח של שופט, לא יהיה. בשל המקרה המזעזע שקרה, יצטרכו כמובן לבחון הכול מחדש. 
       
       אני רוצה לסיים את נאומי בתודה ובברכה לצוות החקירה, שעמל יום ולילה בחודשים האחרונים על מנת להביא את האמת לציבור. כמובן, בתום החקירה הסתיים גם פרק השמועות הזדוניות שהיו מנת חלקה של משפחת אזר. אני מקווה שתימצא הדרך לתיקון הדבר. באחת הוסרו הכתמים משמו הטוב של השופט, ועל כולנו ללמוד ממקרה טרגי וחמור זה ולנהוג לפי האמרה - חכמים היזהרו בדבריכם. תודה. 

היו"ר מוחמד ברכה:
       
       מה אתה מציע, אדוני סגן השר? הם רוצים מליאה. 

סגן השר לביטחון פנים יעקב אדרי:
       
       מליאה. 

היו"ר מוחמד ברכה:
       
       בסדר. הצעות אחרות. חבר הכנסת צבי הנדל, בבקשה. 

צבי הנדל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, רצח של שופט הוא דבר מזעזע כמעט מאין כמוהו - - - 

עזמי בשארה (בל"ד):
       
       כמעט?

צבי הנדל (האיחוד הלאומי - ישראל ביתנו):
       
       כמעט – כי יש מי שהשווה זאת לרצח ראש ממשלה, ולדעתי, רצח ראש ממשלה חמור יותר. אבל בואו לא נשווה; זה וזה חמורים. מה עוד שהסממנים של הרצח, גם לאחר הפענוח, מראים שזה דומה לסממנים של פשע מאורגן. 
       
       אני מציע לכולנו, גם לחברי הכנסת, לכל חברי הבית, וגם לתקשורת, שנדע שלעתים אנחנו יודעים על פשע מאורגן, והוא קרוב אלינו הרבה יותר מהפשע המאורגן ההוא, ואנחנו לא מוצאים את העוז ואת הכוח לצאת נגד הפשע המאורגן הזה, שכל כך קרוב אלינו. 

היו"ר מוחמד ברכה:
       
       תודה. חבר הכנסת דהאמשה, הצעה אחרת. לאחר מכן אנחנו עוברים להצבעה. 

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, מכל הדיון הזה דבר צורם אחד קומם אותי: אחד מחברי הכנסת אמר מעל הדוכן, שהשופטים – אולי משום שהם לא כל כך נוהגים בצדק, או לפעמים טועים או משהו – חייבים לתקן את פסיקתם, ולכן הרצח הזה מזעזע פחות, כאילו השופט המנוח, יש רבב בפסיקתו או בשפיטתו. 
       
       אני אומר: אוי ואבוי לאוזניים השומעות. אוי ואבוי למי שחושב בכיוון הזה. שופט, באשר הוא שופט, אומנם הוא בשר ודם ויכול לטעות, אבל אסור שמהטעות הזאת נלך מעבר לדרכים שנקבעו בחוק. יש ערעור, יש ערכאות, יש דרכים חוקיות לערער על הטעות. מכאן לעבור למחשבה אחרת, זה אסון גדול, זה רצח החוקיות במדינה הזאת. 
       
       מי כמונו הערבים סובלים מאפליה, גם בתחום השיפוטי, וזה הוכח בסקרים, אבל לעולם לא תשמע מלה בכיוון הזה. תודה. 

היו"ר מוחמד ברכה:
       
       תודה. רבותי, אני לא פונה למציעים, כי סגן השר הסכים שהנושא יעבור לדיון במליאה. על כן אנחנו מצביעים. ההצבעה היא על הצעותיהם של חברי הכנסת הנוכחים במליאה, ולא מי שדיברו והלכו. מצביעים על הצעותיהם של חברי הכנסת גילה פינקלשטיין, עסאם מח'ול, חיים אורון, יורי שטרן ויצחק כהן. 
       
       ההצבעה החלה - מי בעד, מי נגד? בעד - מליאה. נגד - הסרה. 
       
       
הצבעה מס'  27
       
בעד ההצעה לכלול את הנושא בסדר-היום – 12
בעד ההצעה שלא לכלול את הנושא בסדר-היום – 1 
נמנעים - אין
ההצעה לכלול את הנושא שהעלו חברי הכנסת גילה פינקלשטיין, עסאם מח'ול, 
חיים אורון, יורי שטרן ויצחק כהן בסדר-היום של הכנסת נתקבלה. 

היו"ר מוחמד ברכה:
       
       הנושא יידון במליאת הכנסת, וזה אושר ברוב של 12 תומכים ומתנגד אחד, ללא נמנעים. 
       
       חבר הכנסת יצחק כהן – תן לי להכריז על התוצאה. 


הצעות לסדר-היום
הצעת נשיא האוניברסיטה העברית להפסיק 
את סבסוד שכר הלימוד של הסטודנטים

היו"ר מוחמד ברכה:
       
       אנחנו עוברים לנושא הבא: הצעת נשיא האוניברסיטה העברית להפסיק את סבסוד שכר הלימוד של הסטודנטים – הצעות לסדר-היום מס' 5031, 5052, 5053, 5059, 5061, 5067, 5072 ו-5085. ראשון הדוברים, חבר הכנסת יוסי שריד - בבקשה, אדוני. לפני שחבר הכנסת שריד מתחיל, אני רוצה להודיע שנקפיד מאוד על הזמן, כי אנחנו גם קשורים במועד של ההצבעה על תקציב המדינה. 
       
יוסי שריד (יחד):
       
       למה? דווקא כשאני עולה? לזרות לי מלח על הפצעים? אתה יודע כמה פצעים יש לי? 
       
היו"ר מוחמד ברכה:
       
       חס וחלילה. יש לך שלוש דקות, תקבל אותן במלואן. 
       
יוסי שריד (יחד):
       
       בדרך כלל אני מקבל הנחה, משהו. 

עזמי בשארה (בל"ד):
       
       פצעים זה טוב לשירה.

יצחק כהן (ש"ס):
       
       אדוני היושב-ראש, אני נותן לו את הזמן שלי. 

יוסי שריד (יחד):
       
       אדוני היושב-ראש, חברי הכנסת, אתה יודע מה אחת הבעיות העיקריות שלי? יש לי הרבה בעיות, אבל אחת הבעיות העיקריות שלי היא שבגלל הוותק היחסי שלי אני מכיר את כל הקליינטים. הם כספר הפתוח. בין השאר אני מכיר גם את נשיא אוניברסיטת ירושלים, מנחם מגידור. לא הופתעתי במיוחד כאשר קראתי את מה שהוא אמר. 
       
       לא אשכח, זה בשבילי סוג של טראומה, שבלילה שהודעתי שאני רוצה לאמץ את דוח-וינוגרד, על הפחתות בהדרגה בשכר הלימוד, בשיעור מצטבר של 50%, כל ראשי האוניברסיטאות, בלי יוצא מן הכלל - דווקא הם, זה מדהים, והוא בראשם – הופיעו אצל ראש הממשלה דאז, תופס המיקרופונים של היום, אהוד ברק, חוטף המיקרופונים. 

עזמי בשארה (בל"ד):
       
       גם אז הוא לא כל כך הלך עם מיקרופונים. 

יוסי שריד (יחד):
       
       ברק גם לא השתגע על זה, אבל הוא החליט. מה הוא צריך להתעסק עם המשוגע הזה? המשוגע הזה, זה אני. והם - בחזית אחת. לא היה שם ולו קול אחד ויחיד. במקהלה אקדמית מאוד מלוכדת, כולם אמרו: מתנגדים. לא בא בחשבון להפחית את שכר הלימוד לסטודנטים.
       
אברהם רביץ (יהדות התורה):
       
       למה?
       
יוסי שריד (יחד):
       
       למה – שאלתי את השאלה ששואל חבר הכנסת רביץ. למה?
       
עזמי בשארה (בל"ד):
       
       התקציב שלהם לא פוחת?
       
היו"ר מוחמד ברכה:
       
       רבותי, זה רק מאריך. 
       
יוסי שריד (יחד):
       
       אז אני לא יכול עכשיו להסביר את כל הלמה, כי הוא – אתה רואה, יש לנו יושב-ראש קפדן, כדי שלא לומר אכזר - - -
       
היו"ר מוחמד ברכה:
       
       לא. רק היום. 
       
יוסי שריד (יחד):
       
       אבל כאשר אני מצרף עכשיו את כל הנתונים – תראו מהם הנתונים, מה התוצאה. 
       
       ההצהרה של נשיא האוניברסיטה, הפרופסור המכובד, מנחם מגידור; הצהרה נוספת, יום או יומיים לאחר מכן, של ראש הוות"ת, פרופסור גרוסמן – בדיוק באותה רוח; ועדת-ינאי שקמה – ואנחנו כולנו משערים לצורך מה היא קמה. היא לא קמה כדי להוסיף הפחתות על ההפחתות של ועדת-וינוגרד – כאשר אנחנו שומעים את שרת החינוך, שהיא מקימה את הוועדה הזאת, והיא אומרת שהיא לא בולשביקית. היא לא בעד שוויון. היא לא בולשביקית. 
       
       כאשר אנחנו מצרפים את כל הנתונים האלה וההתבטאויות האלה ביחד, אדוני היושב-ראש, מה אנחנו מקבלים? אני חושב שעל-כורחנו, אם נרצה ואם נמאן, אנחנו מקבלים הצהרת כוונות ברורה - שרק הסטודנטים, דרך אגב, לא מבינים אותה, כי גם שם יש חלק שהם משת"פים של השלטון, כי הם פעילים של הליכוד, ויד רוחצת יד. חבל רק שהם משלים את ציבור הסטודנטים. זה כל מה שאכפת לי.  
       
       אנחנו מקבלים שורה תחתונה לגמרי ברורה, גמורה, מסוימת וחתוכה: עומדים להעלות בקרוב את שכר הלימוד באוניברסיטאות. אתה שאלת, חבר הכנסת רביץ, למה. אני אמרתי את זה מעל הדוכן הזה הרבה פעמים, ואני חוזר ואומר: הלמה הזה צריך להישמע בעוצמה מיוחדת במינה, כי הסטודנט הישראלי משלם יותר מכל סטודנט באירופה, והוא צריך לשלם פחות, כי בכל זאת ברובם הם משרתים בצבא, תנאי החיים בארץ הם כפי שהם, רמת החיים, כוח הקנייה, מילואים – בכלל זה לא קל. אז הלמה הזה צריך להישאל כפל כפליים. 
       
       למה? למה? האנשים האלה, דוגמת פרופסור מנחם מגידור, הם אנשים מאוד מאוד מסורים להשכלה הגבוהה. רק לו אפשר היה לנהל את ההשכלה הגבוהה, אדוני היושב-ראש, בלי הסטודנטים, או לפחות בלי הסטודנטים היותר-מוחלשים, אם אפשר רק עם סטודנטים מהעשירון העליון, זה פשוט יהיה יותר נוח מהרבה מאוד בחינות; אולי אפילו חצי עשירון עליון. תשעת העשירונים האלה למטה מאוד משבשים להם כל מיני דברים, מכבידים עליהם. 
       
היו"ר מוחמד ברכה:
       
       תראה איך אני צריך להפסיק אותך כשאני כל כך מסכים אתך.  
       
יוסי שריד (יחד):
       
       למה הם צריכים את כל הטרחה הזאת עם כל הסטודנטים האלה? הכי טוב אקדמיה, אוניברסיטאות, בלי האנשים האלה שם שמתלבטים להם בין הרגליים. 
       
היו"ר מוחמד ברכה:
       
       תודה. 
       
יוסי שריד (יחד):
       
       אני לא יודע, חבר הכנסת רביץ, אתם מצטרפים עכשיו לקואליציה? 
       
צבי הנדל (האיחוד הלאומי - ישראל ביתנו):
       
       כן.
       
אברהם רביץ (יהדות התורה):
       
       לא, לא. לא צריך להגזים. 
       
יוסי שריד (יחד):
       
       התיישבה בקואליציה מפלגה שנשבעה אמונים לסטודנטים. לא נקפו אצבע. כל פעם דאגו שאיזו עצם – מאוד מאוד יבשה. מאוד מאוד – העצמות היבשות, אתה יודע. מהסוג הזה. 
       
צבי הנדל (האיחוד הלאומי - ישראל ביתנו):
       
       אולי אתם - - - 
       
יוסי שריד (יחד):
       
       עצם מאוד מאוד גרומה היו זורקים לסטודנטים - אז תהיה הפחתה. לא כפי שקבעה ועדת-וינוגרד, איזה אחוז אחד, איזה שניים.
       
היו"ר מוחמד ברכה:
       
       חבר הכנסת שריד, אני מבקש לסיים בכל זאת. 
       
יוסי שריד (יחד):
       
       אני מסיים. אולי מכם - - 
       
צבי הנדל (האיחוד הלאומי - ישראל ביתנו):
       
       תבוא הישועה. 
       
יוסי שריד (יחד):
       
       - - יצמחו רווח והצלה? מי יודע. כי הם - - -
       
עזמי בשארה (בל"ד):
       
       - - -
       
יוסי שריד (יחד):
       
       הם, אנשי שינוי, מכרו את הסטודנטים. 
       
היו"ר מוחמד ברכה:
       
       תודה. חבר הכנסת צבי הנדל, בבקשה. אחריו - חבר הכנסת עזמי בשארה.
       
אברהם רביץ (יהדות התורה):
       
       אנחנו בעד לימודים.
       
צבי הנדל (האיחוד הלאומי - ישראל ביתנו):
       
       אדוני היושב בראש, חברי חברי הכנסת, איך אני יודע שיש בחירות בפתח? תקשיבו ליוסי שריד. יש כבר התקפות, ברוך השם על שינוי - - -
       
חיים אורון (יחד):
       
       - - -
       
קריאות:
       
       - - -
       
יוסי שריד (יחד):
       
       נו, זה חדש. זה ממש חדש ומקורי. 
       
היו"ר מוחמד ברכה:
       
       זה בגנים. אין מה לעשות. 
       
צבי הנדל (האיחוד הלאומי - ישראל ביתנו):
       
       ויש התקפות של שינוי על החרדים – ברוך השם. שישו ושמחו. 
       
עזמי בשארה (בל"ד):
       
       רק אתם לא מתקיפים אף אחד. 
       
יוסי שריד (יחד):
       
        - - -
       
צבי הנדל (האיחוד הלאומי - ישראל ביתנו):
       
       מורי ורבותי, מאחר שיש לי רק שלוש דקות והנושא רציני, אז – בקשתי. יש שתי תפיסות עולם, ואני מציע לכולם לשים את תפיסות העולם על השולחן ולא לנסות להצטעצע. יש תפיסת עולם אחת שאומרת, שיש אליטות מסוימות שצריכות להגיע להשכלה גבוהה – ואני לא מזלזל באף אחת מתפיסות העולם – מאחר שבמדינה מתוקנת צריכים גם שואבי מים, גם בנאים, גם פקידים, גם חוטבי עצים. בסדר. 
       
היו"ר מוחמד ברכה:
       
       אבל מי אומר שהבנאים צריכים להיות עניים?
       
צבי הנדל (האיחוד הלאומי - ישראל ביתנו):
       
       או.קיי., ולכן באופן טבעי יש התמיינות טבעית. ולכן לא צריך לתת הנחות. זאת אסכולה. יש מדינות שחושבות כך, נוהגות כך. פעם ודאי נהגו כך. ויש אסכולה שנייה, שהיום מאוד רווחת בעולם, שהשכלה גבוהה כבר לא מיועדת לאיזו אליטה מנהיגותית, אלא זה כבר הפך לדבר מאוד בסיסי. ובעולם שמתקדם כל כך מהר, בעולם שבו ההיי-טק הוא כבר די לואו-טק, יש כבר תמיד עוד רמה ועוד רמה, תן אפשרות לכולם.
       
       ובין שתי האסכולות האלה הוויכוח מתנהל תמיד, ולעתים פוליטיקאים נופלים בפח – בצוק העתים, בגלל בעיות תקציביות – של דמגוג כזה או אחר, ולא מבינים בדיוק שתפיסת עולם שלמה עומדת מאחורי העניין הזה. כי אם מישהו מהאוניברסיטה, ודאי מי שעומד ומנהיג אוניברסיטה, אומר שלא צריך לעשות הנחות, אז יש פוליטיקאי, לפעמים, שחושב: אולי הוא צודק, אם הוא אומר את זה.
       
       לכן, בדבר אחד אני לא מסכים עם קודמי, חבר הכנסת שריד, בהקשר זה. מותר לגעת במבנה התשלום, אבל כשברור לגמרי שהאסכולה שמדינת ישראל אימצה – וצריכה להיות לא רק מהפה ולחוץ, אלא בצורה הכי אמיתית – היא האסכולה שלפיה חינוך גבוה, אוניברסיטאי, צריך להיות פתוח לכל שכבות הציבור.
       
        ובכל זאת אין כסף לכולם, ובכל זאת יש בעיה גדולה, אז באופן טבעי הייתי מציע במקום מקור תקציבי של לא פחות מ-10 מיליארדי שקל - אבל מאחר שאני לא רוצה לערבב מין בשאינו מינו, אם לא היו עושים את גירוש היהודים, היינו חוסכים 10 מיליארדים. אבל באופן פרקטי, מאחר שאני לא רוצה לתלות זה בזה, אני כן חושב שאם ישבו ודעתם תהיה כנה, לא להתייחס לשכבות אוכלוסייה שונות, אלא לנהוג באסכולה של חינוך לכולם, כן מותר לעשות דירוג בתשלום על-פי הכנסות, מה שהיום כמעט שלא עושים. 
       
       זאת אומרת, אני חושב שהפתרון הזה – אם הוא לא מהפה ולחוץ, כי אם הוא מהפה ולחוץ, אז חבר הכנסת שריד צודק במיליון אחוז. אבל אם ישבו על המדוכה ויראו איך לעשות הרבה יותר זול למי שצריך ולא לתת הנחות למי שלא זקוק להן, אלא רק בגלל איזו טבלה של וינוגרד – אני חושב שזה יכול לפתור את הבעיה, כי כסף אין בלי סוף. תודה. 
       
היו"ר מוחמד ברכה:
       
       תודה. חבר הכנסת עזמי בשארה, ואחריו - חבר הכנסת שאול יהלום.
       
יוסי שריד (יחד):
       
       אתה מכיר סטודנט שלא צריך את זה, אלא אם כן אתה רוצה שהוא יקבל מאבא שלו? אבל הוא כבר לא בגן-הילדים. הוא סטודנט. הוא לא רוצה להיות סמוך על השולחן של אבא שלו. עד מתי - - - לוקחים אותו לצבא, מחזירים אותו מהצבא והוא עדיין סמוך על השולחן של אבא שלו? מה זה? הוא לא רוצה להיות סמוך על השולחן של אבא שלו. 
       
עזמי בשארה (בל"ד):
       
       אדוני היושב-ראש, חברי הכנסת, לפי ההיגיון של הממשלה הזאת והוגיה במשרד האוצר וליד ראש הממשלה, מר נתניהו ומאיר שטרית, שכל הזמן מדבר על איך הוא עשה את זה, איך הוא יצא מהעוני וכו' – צריך להפסיק את הסובסידיות וצריך להשקיע בחינוך. הרי אני הבנתי כל הזמן שהם אומרים שצריך לעשות,  כל הגורמים: השקעה בחינוך ובתשתיות – הרי מכירים אותם בעל-פה מכל העולם – בשביל ליצור תנופה כלכלית, ולא לתת סובסידיות שמנציחות את העוני. לא סובסידיות. 
       
       בכל זאת, מה מתברר, אדוני היושב-ראש? שהמדיניות שלהם מעמיקה את הפער בין העובדים, לא בין מי שלא עובד ומקבל סובסידיות וכן הלאה. הפער מעמיק בין עני ולא-עני, ועכשיו החינוך יהפוך ממכשיר לשוויון, כלומר, לצמצום פערים, כי ייתנו חינוך לכולם, כי צריך להשקיע בחינוך, לכלי להעמקת האי-שוויון. לא ברור לי ההיגיון. כל פעם זה מגיע מכיוון אחר.
       
       נשיאי האוניברסיטאות - ואני מזכיר לכם, חברי הכנסת, אני מזכיר במיוחד לחבר הכנסת שריד את הכתבה אז ב"הארץ", שכולם התאחדו נגד ביטול הפסיכומטרי והביאו את הדוגמה אל הגברת, כי חשבו שאוזנה תקלוט את זה הכי טוב, שביטול הבחינות הפסיכומטריות יכניס יותר ערבים לאוניברסיטאות. כך אפשר לשכנע אותה, הם הכירו את החולשות שלה. אבל כולם אחר כך הכחישו שהם אמרו זאת.
       
       לנשיאי האוניברסיטאות כנראה יש השקפת עולם, יש מגמה - זה חוג סגור וכן הלאה - שבאמת להשכלה הגבוהה יש צד אחד ויחיד, שזה הסטנדרטים הבין-לאומיים וכן הלאה, בלי לראות את תפקידו החברתי של החינוך בצמצום פערים, בשיפור החברה, בשיפור איכות החיים וכן הלאה. 
       
       יש לי עוד מה להגיד על נשיא האוניברסיטה העברית, ששם לו למטרה לגרש חמש משפחות ערביות מהגבעה-הצרפתית, שהיו שם לפני האוניברסיטה העברית. הזקנות, שהן בנות 75, נולדו שם. הוא הכניס  לו לראש חמש משפחות ערביות שהוא רוצה לגרש מהגבעה-הצרפתית, וזה משתלב בתמונה. זה משתלב בתמונה האליטיסטית וכן הלאה. זה האיש, הרי אנחנו מדברים על הצעת בן-אדם אחד, וזה פרופסור מגידור. 
       
       במקרה הזה, זה באמת משתלב בתמונה של השקפת עולם חברתית. לדעתי, זה לא עניין של אליטה. אנחנו לא אליטות? אי-אפשר להיות אליטות עם דעה ליברלית או דמוקרטית או סוציאל-דמוקרטית? יש לו השקפת עולם ניאו-ליברלית תאצ'ריסטית לגמרי, אפילו אני אלך קצת יותר קדימה ואגיד - דרוויניזם חברתי. מי שיכול לשרוד, עם כוח – שישרוד, ומי שלא – לא. זה לא נאה שנשיאי אוניברסיטאות מובילות בארץ חושבים כך. תודה רבה.
       
היו"ר מוחמד ברכה:
       
       תודה לחבר הכנסת עזמי בשארה. חבר הכנסת שאול יהלום, ואחריו – חבר הכנסת אהוד יתום.
       
שאול יהלום (מפד"ל):
       
       אדוני היושב-ראש, חברי הכנסת, לית מאן דפליג שהבעיה החברתית העיקרית של מדינת ישראל היא הפער הסוציו-אקונומי, הפער בין עשירים לעניים. דוחות העוני וכל שאר הדוחות במדינת ישראל מוכיחים דבר אחד, שהפער הולך וגדל. 
       
       אנחנו צריכים לשאול את עצמנו איך להקטין את הפער הזה, איך לגשר על הפער הזה. אפשר לגשר בכל מיני צורות, אבל הגישור לטווח ארוך הוא ליצור צינור מוביליות, שעניים יהפכו למבוססים, שעניים יגיעו לשכבות הגבוהות יותר, יהיו בשכבות הכלכליות הגבוהות. איך עניים יכולים להפוך לאנשים יותר עשירים אם אין להם ראש מבריק באופן נדיר? על-ידי צינור המוביליות שנקרא "חינוך". חלק מהבעיה של העוני, שהמפרנסים הם חסרי חינוך, חסרי חינוך פורמלי, חסרי חינוך גבוה, ולכן הם מתקבלים לעבודות שהכנסתן נמוכה. אם יהיו בעלי השכלה גבוהה, יוכלו להתקדם ולעבור למקצועות יותר מכניסים, וכך נצמצם את הפער. צינור המוביליות שנקרא "השכלה" ו"הון אנושי" הוכח בכל העולם.
       
       איך עניים יכולים באמת להיות בו? אם הם ילמדו במוסדות להשכלה גבוהה. איך אני אלמד במוסדות להשכלה גבוהה אם נשיא המוסד הגדול ביותר בארץ מציע להוריד את הסבסוד, דהיינו, להעלות את שכר הלימוד? 
       
       תוסיפו לזה את ממשלת ישראל, שמציעה בכלל פטנט חדש של מה שנקרא "דיפרנציאציה". מה זה דיפרנציאציה? עבור לימוד כל מקצוע יגבו את המחיר שהוא עולה באמת, וכל היום מוציאים מהכיס ואומרים: רפואת שיניים. האם לרפואת שיניים צריך סטודנט לשלם כמו שהוא צריך לשלם בשביל ספרות? נו, רופאי שיניים הם ודאי ברמה הסוציו-אקונומית הגבוהה. איך אני יוצר מצב שסטודנטים עניים, שצעירים עניים יהיו רופאי שיניים? רק אם אני מסבסד את שכר הלימוד. הרי אם שכר הלימוד של רופאי שיניים, כפי שרומזים, צריך להיות הגבוה ביותר, נניח 20,000-25,000 שקלים, איזה בחור עני ילמד רפואת שיניים?
       
       אומרים: ניתן לו הלוואה. ניחא. נניח ניקח בחור עני, יש לו ארבע שנים לפניו, הוא הולך ללמוד רפואת שיניים, הוא צריך 80,000-90,000 שקלים, נותנים לו הלוואה. איזה אדם יתחייב על 80,000-90,000 שקלים? לא ייתנו לו כל כך הרבה, והוא לא יתחייב. הר כזה על אדם שיודע שאביו מרוויח בקושי 4,000-5,000 שקלים, במקרה הטוב. אדם כזה יתחייב על סכום של 80,000-90,000 שקלים? 
       
יוסי שריד (יחד):
       
       אני יכול לעזור לך? 
       
שאול יהלום (מפד"ל):
       
       בבקשה, כשר החינוך לשעבר, שהייתי סגנך.
       
יוסי שריד (יחד):
       
       הרי גם היום יש הלוואות מסוימות; הניסיון בארץ מלמד, שאין ביקוש להלוואות. סטודנט ישראלי לא לוקח הלוואות, הוא לא יודע מה יהיה מחר, הוא לא יודע מה הממשלה תעשה מחר. הוא לא לוקח הלוואות.
       
שאול יהלום (מפד"ל):
       
       חבר הכנסת שריד, אני לומד ממך. הלוואה רגילה הוא לא מקבל, קל וחומר הלוואה דיפרנציאלית של סכום גבוה. ודאי שלא. הוא פוחד. גם אני הייתי פוחד. 
       
       לכן הדרך היחידה ליצור את הצינור הזה, שדווקא בעלי השכר הנמוך הבאים משכבות חלשות ירכשו מקצועות שיאפשרו להם "להתקדם בחיים", היא רק על-ידי הוזלה דרסטית של שכר הלימוד והמשך סבסודו וגם יצירת שוויון בשכר הלימוד בין כל המקצועות.
       
       לכן אני קורא בזה לדחות את כל ההצעות האלה. דווקא אנשים שעומדים במרכז הכובד של חינוך והשכלה, שרואים איך צריך למשוך סטודנטים מהשכבות החלשות, חייבים לא רק לא לדבר על רעיונות כאלה, אלא לשלול כאלה שמדברים על רעיונות כאלה, קל וחומר לא להעלות רעיונות שמטרתם ותוצאתם בדיוק הפוכה.  תודה רבה.
       
היו"ר מוחמד ברכה:
       
       תודה. חבר הכנסת אהוד יתום. אחריו – חברת הכנסת אורית נוקד, ואחריה – חבר הכנסת חמי דורון, והוא יהיה אחרון הדוברים בעניין הזה.
       
אהוד יתום (הליכוד):
       
       אדוני היושב-ראש, חברי חברי הכנסת, אנחנו עוסקים היום בסוגיה, אולי מהחשובות ביותר. גם אם מדינתנו נמצאת במבוך השלום או במבוך המלחמה, הרי ללא חינוך, אדוני היושב-ראש, חינוך אקדמי, מצוינות, מחקר, פיתוח וכלים אקדמיים למען מנהיגות יותר טובה בעתיד, למען השכלה רחבה יותר, למען מצב שבו צעירינו יישארו כאן בארץ ולא יחפשו את מקומם במקומות אחרים, שאולי שם שכר הלימוד מקנה להם יותר אפשרויות, הנושא שהעלה פרופסור מגידור צריך להטריד את הבית הזה ולהטריד אותנו מאוד מאוד.
       
       אדוני היושב-ראש, קיים ויכוח בין נשיאות האוניברסיטה לבין הממשלה. יש לנשיאות האוניברסיטה, באשר היא – כאן מדובר על פרופסור מגידור, אבל מחזיקים אחריו גם נשיאים אחרים ובעלי שליטה אחרים באקדמיה – הרצונות להתפתח, הרצונות לקבל יותר כספים, הרצונות פחות לסבסד, הרצונות להטיל את העול אולי על מנת שירווח להם מבחינה אקדמית.

היו"ר מוחמד ברכה:
       
       חבר הכנסת יתום, הרוב המכריע של תקציב האוניברסיטאות לא בא מהסעיף של שכר לימוד. לא שזה מה שיציל.
       
אהוד יתום (הליכוד):
       
       נכון, בהחלט, אני מקבל את זה. ועל כן הראייה שלהם היא ראייה מוטעית. לעומת זאת, יש הממשלה, יש שרת החינוך, ולאור זאת אני חושב, בין היתר, שגם אם אליה וקוץ בה, נפתחו להם כל מיני מוסדות אקדמיים כאלה ואחרים ומכללות. אבל הבעיה היא, ששם משלמים אפילו הרבה יותר כסף, ולשם יכולים להגיע רק אנשים מהרמה הסוציו-אקונומית היותר-גבוהה. על כן הדילמה הזאת שקיימת בין המצב הנתון הזה לבין הרצונות שלנו לפתח את הנוער שלנו, לפתח את הצעירים שלנו, ליצור מצב שבו הם ירצו, מייד בתום הצבא – או כאלה שאינם משרתים בצבא, מייד בתום הלימודים של י"ב כיתות – להגיע לאקדמיה על מנת להתפתח ולפתח בכך את החברה הישראלית, אנחנו צריכים ליצור אצלם את הסקרנות ואת הרצון לשבת על ספסלי האקדמיה. 
       
       זאת אפשר לעשות רק באמצעות מצב שבו אנחנו נוגעים בשוויוניות, שאני לא יודע בדיוק איך יוצרים אותה. אני אעלה בסוף דברי במשפט אחד אולי רעיון בכיוון הזה. צריך לנסות ליצור את השוויוניות בין מגוון האנשים שחיים באזורים שונים בארץ הזאת – סביון ושדרות, מג'ד-אל-כרום ותל-אביב וכן הלאה. על כן אני מציע שבמקום כלשהו ישבו אנשים ויחליטו, על סמך המצב הסוציו-אקונומי של המשפחות, גם כאשר הם בודקים את מהות ההכנסות של ההורים, שהרי יש הורים שחוסכים מעצמם בשביל להקנות לילדיהם חינוך. על כן אני מציע לשבת ולחשוב כיצד אנחנו מיטיבים עם כולם על סמך מצב סוציו-אקונומי, ולא על סמך מצב יישובי. תודה רבה. 
       
היו"ר מוחמד ברכה:
       
       תודה. חברת הכנסת אורית נוקד, בבקשה. אחריה – חבר הכנסת חמי דורון. 
       
אברהם רביץ (יהדות התורה):
       
       יש להם ישיבה עכשיו.
       
היו"ר מוחמד ברכה:
       
       שנפסיק את הישיבה שלנו עד שהם יגיעו? בבקשה, גברתי. 
       
אורית נוקד (העבודה-מימד):
       
       אדוני היושב-ראש, חברי חברי הכנסת, פרופסור מנחם מגידור, נשיא האוניברסיטה העברית, קרא השבוע להפסיק לחלוטין את התמיכה הממשלתית בהוראה באוניברסיטאות ולהשלים את הכסף החסר מהסטודנטים. לפי מגידור, צריך להקטין את התלות של האוניברסיטאות במדינה ולהגדיל את התלות בכיס של הסטודנטים. קראתי שהוא הקדיש לנושא מחשבה ובדיקה מקיפה ויש לו משנה סדורה. אני בטוחה שהוועדה לבחינת שכר לימוד תלמד אותה טוב יותר ממני, אבל על פניה אני לא מקבלת את הקריאה הזאת של פרופסור מגידור. 
       
       בעיני ההשכלה הגבוהה היא זכות שהמדינה חייבת לספק לכל אזרח, וקבלת הקריאה של מגידור עשויה להשאיר את ההשכלה הגבוהה לעשירים בלבד. על-פי ההצעה שכר הלימוד יעלה ויחושב לפי עלותו הריאלית, שהיא בין 18,000 שקלים ל-30,000 שקלים בשנה. אני מנסה לחשוב על הורים לא עשירים, אולי דווקא אלה שנמנים עם מה שאנחנו קוראים "מעמד הביניים", שצריכים לממן שכר לימוד לשני ילדים. הוא הציע שסטודנטים מעוטי יכולת יזכו למלגות, אבל לא רק מעוטי יכולת יתקשו לעמוד בשכר הלימוד, גם משפחות ממוצעות. העלות של הלימוד באוניברסיטאות רק מתחילה בשכר הלימוד. יש גם דברים נוספים, הוצאות מחיה וזמן שהסטודנט מקדיש ללימודים ולא לעבודה.
       
       אני מאמינה שהחינוך הוא האמצעי הטוב ביותר לעיצוב דמותה של החברה, הוא הבסיס לתרבות ולאחדות הלאומית. החינוך הוא הגורם הראשון אשר משפיע על ערכיו, על עתידו ועל סיכויי הצלחתו של כל אדם. השכלה ופיתוח יכולות אישיות הם תנאי להשתלבות בחברה, להתקדמות ולמיצוי הפוטנציאל האישי. החשיבות הגדולה שניתנה לחינוך לאורך הדורות היתה בין הגורמים העיקריים ליכולתו של העם היהודי לשרוד את תהפוכות ההיסטוריה ולרכוש את מעמדו המיוחד.
       
       פרופסור מגידור טוען, כי על  המדינה להפסיק לממן את ההוראה באוניברסיטאות, והקריאה הזאת תמוהה מאוד בעיני. במדינת ישראל היום התמיכה הממשלתית בתקצוב ההשכלה הגבוהה מהווה בסיס לקיומה ולהתפתחותה של מערכת ההשכלה הגבוהה, הן במחקר והן בהוראה. רמת חינוך גבוהה היא אמצעי לשוויון הזדמנויות חברתי ולקיומה של חברה מתוקנת וסולידרית. החינוך הוא כלי מרכזי לסילוק מצוקות ולהקטנת פערים חברתיים. 
       
       אם כן, מכל הבחינות ברור, ועל זה אין מחלוקות, אני מקווה, שהחינוך במוסדות להשכלה גבוהה יעצב את פני החברה והמדינה. ברור שמערכת ההשכלה הגבוהה היא תשתית לאומית ראשונה במעלה, אשר הצלחתה תקבע במידה רבה ביותר את עתידה של מדינת ישראל. 
       
       אני מקווה שהוועדה לבחינת שכר הלימוד תעשה את מלאכתה נאמנה, ומול עיניה יעמדו גם הבטחות העבר לסטודנטים וזכויות היסוד לשוויון ולחינוך. תודה. 
       
היו"ר מוחמד ברכה:
       
       תודה, גברתי. חבר הכנסת חמי דורון לא נמצא כאן, על כן רשימת הדוברים בעניין הזה מסתיימת. אין תשובה של שרת החינוך. אני מבין שהעדר תשובה נובע מהמחשבה שהאוניברסיטאות הן גוף סטטוטורי, שהוא לא בכפיפות למשרד החינוך. אבל בנושא כל כך חשוב ומשמעותי וקריטי, שהוא העלאת שכר הלימוד או ביטול סבסוד שכר הלימוד, אני חושב שהמושג הזה לא נכון, כי התקציב של האוניברסיטאות הוא לא רק כדי לממן שכר לימוד. לקיים מוסדות להשכלה גבוהה זה דבר שהוא חשוב לעצמו. בכל אופן, היה חשוב לשמוע את דעת שרת החינוך ומשרד החינוך והממשלה בנושא כל כך חשוב וקריטי. 
       
       אנחנו עוברים להצעות אחרות. חבר הכנסת נסים זאב ביקש הצעה אחרת, ואני לא רואה אותו כאן. לכן אנחנו מצביעים. בעד זה מליאה, נגד זה הסרה. 
       
       ההצבעה החלה. 
       
הצבעה מס' 28
       
בעד ההצעה לכלול את הנושא בסדר-היום – 10
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה. 
       
היו"ר מוחמד ברכה:
       
       ברוב של עשרה תומכים, ללא מתנגדים וללא נמנעים, הנושא יידון במליאת הכנסת. 
       
יוסי שריד (יחד):
       
       גם אני תמכתי. 
       
היו"ר מוחמד ברכה:
       
       חבר הכנסת שריד נמצא כאן, והוא בעד להעביר את הנושא למליאה. הוא לא הספיק להגיע להצבעה. 

       
הצעת חוק התקציב לשנת הכספים 2005, התשס"ה-2004; 
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004 
       [ "דברי הכנסת", חוב'  ד', עמ' .]
(קריאה ראשונה)

היו"ר מוחמד ברכה:
       
       אנחנו עוברים לנושא האחרון בסדר-היום, והוא גמר הדיון בחוק תקציב המדינה לשנת הכספים 2005, התשס"ה-2004, והצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004. יש סיפא של רשימת הדוברים מאז. חבר הכנסת אייכלר לא נמצא. 

אברהם רביץ (יהדות התורה):
       
       אני מחליף אותו. 
       
היו"ר מוחמד ברכה:
       
       חבר הכנסת אברהם רביץ, בבקשה. חמש דקות, אדוני. 
       
אברהם רביץ (יהדות התורה):
       
       אדוני היושב-ראש, חברי הכנסת, כידוע לכם, סיעתנו, בגלל סיבות מאוד מעניינות, החליטה להצביע בעד התקציב. 
       
יוסי שריד (יחד):
       
       פרט, פרט.
       
אברהם רביץ (יהדות התורה):
       
       אני אפרט. הגענו להסכם אומלל, הסכם לא טוב, אבל זאת דרכם של עניים, שהם עושים עם החיים הסכמים לא טובים כדי לשרוד. אבל, בכל אופן יש לי סיבה טובה מאוד להצביע בעד התקציב, סיבה נוספת. אפילו חזיתי את הסיבה, אבל כדי שלא להיות בדרגה של נביא לא אמרתי אותה, התביישתי. 
       
       אני חושב שזה יום חג לתקציב המדינה, בכלל לממשלה הנוכחית. מדוע זה יום חג? אינני יודע אם כולם הבחינו בזאת, אבל אנחנו לא רק הבחנו, אלא הרגשנו זאת יום-יום על בשרנו. הממשלה הזאת מגיעה היום, בעזרת השם, ליום העצמאות של ממשלת ישראל. היא היתה שבויה, במשך שנתיים ימים בערך, בידי מפלגה שכל קיומה – אין לה אג'נדה אחרת, יש לה אג'נדה חד-משמעית, סדר-יום חד-משמעי – קמה לה מפלגה בישראל כדי לעורר שטנה, לעורר שנאה, להילחם, לא בעד משהו בכלל, אלא נגד; נגד קיומם בכבוד של יהודים שומרי תורה ומצוות.  
     
       עוד לא היה דבר כזה בשום מקום בעולם. לא קמה מפלגה עם דגל אחד שחור משחור, ולא מתביישים לומר זאת כאן מעל במת הכנסת, שהם קמו על מנת להילחם נגד יהודים. המפלגה הזאת קמה לשם המטרה הזאת.
       
       הרב אייכלר, אני החלפתי אותך כי אמרו לי שאתה תהיה בשמחה. ביקשו ממני להגיע.
       
       חבר הכנסת שריד, אתה לא תאמין, אבל לא אחת פניתי אנוכי אל שרת החינוך ואל שרים אחרים והצגתי לפניהם את הבעיה, שהיא בעיה פשוטה, ואמרו לנו השרים, ואפילו שר האוצר בכבודו ובעצמו: אני מוכן  לתת לכם, כי אתם צודקים בעניין הזה. עוול נעשה לכם. אבל, תביאו לי אישור משינוי. אם שינוי לא תתנגד, אני נותן לכם. כלומר, ממשלת ישראל היתה שבויה שלא ברצונה בידי חבורה של אנשים, שלצערי הם מדברים בשם כמה מאות אלפי איש, וזה לא דבר פשוט, שהיו שותפים להסתה הזאת. אני מקווה שזה לא רק שחרור לממשלת ישראל, אלא זה גם שחרור למאות האלפים שהלכו אחריהם באופן עיוור עם טענות, וחלקן צודקות מאוד, נגד הציבור החרדי.
       
יוסי שריד (יחד):
       
       אם תמשיכו לתקוף אותם, הם יחזרו - - -
       
אברהם רביץ (יהדות התורה):
       
       לכן, אדוני היושב-ראש, אני אומר שיום שמחה הוא לנו היום לא משום שהתקציב הוא טוב. הוא לא נהיה יותר טוב כיוון שאנחנו תומכים בו. הוא יותר טוב ערכית כי הממשלה החליטה לעשות את הצעד החשוב של השתחררות ממלתעותיהם של אלה אשר קמו ונמצאים אך ורק כדי לרדוף בנו. זה לא יעזור להם. אנחנו פה, אנחנו תמיד היינו פה ואנחנו תמיד נהיה פה. אני לא רוצה להכתיר את עצמנו בשמות כאלה מפוצצים, אבל החשוב ביותר הוא שאנחנו מהווים את הלשד. אנחנו, יחד עם אחרים, מהווים את החלק של העם אשר שב לארצו ונמצא כאן, ואף אחד לא יוכל לרדוף בנו יותר, כי רְאו את סופם של הרודפים. תודה רבה.
       
היו"ר מוחמד ברכה:
       
       אדוני, תודה.  חבר הכנסת רן כהן, בבקשה. אחריו - חבר הכנסת צבי הנדל.
       
רן כהן (יחד):
       
       אדוני היושב-ראש, חברות וחברי הכנסת, חבר הכנסת אברהם רביץ, האמן לי שמה שאתם הולכים לעשות אולי טוב במידה מסוימת מבחינת הקהל והציבור שלכם, אבל תדע שהתקציב הזה שאתם הולכים לתמוך בו הוא אסון גדול למדינת ישראל. ככל שאתם ושינוי תמשיכו לנגח זה את זה, כך יהיו רק יותר ויותר הקצנה ויהיה רע לכל מה שהמדינה הזאת צריכה לקיים בתוכה גם מבחינת הערכים הדמוקרטיים וגם מבחינת הערכים היהודיים.
       
אליעזר כהן (האיחוד הלאומי - ישראל ביתנו):
       
       - - - דברים לא נכונים.
       
רן כהן (יחד):
       
       אדוני היושב-ראש, התקציב הזה הוא מהגרועים והקשים, והייתי אומר האכזריים ביותר שאני חוויתי כאן בכנסת הזאת. דרך אגב, אדוני היושב-ראש, העדות הפשוטה ביותר לכך - תראה מה קרה ואיך לפעמים ההיסטוריה עושה את העבודה לדוברים. בין התחלת הדיון לבין היום התפרסם דוח העוני, עם 1.427 מיליון עניים, שמהם 652,000 ילדים. 
       
       אתן תזכורת קלה: בתחילת 1992 פרסם שלמה אליהו - לשעבר חבר הכנסת ובעל חברת הביטוח "אליהו", אדם ששגשג כלכלית - רשימה על כך שבתור ילד הוא חווה את העוני. הוא פרסם קול זעקה, איך זה יש חצי מיליון עניים בישראל שחצי מהם הם ילדים - רבע מיליון. היום, יש לנו כמעט פי-שלושה, ורובם הגדול צמחו בשלוש-ארבע השנים האחרונות או בשנות נתניהו בעשור הקודם. יש סטירת לחי יותר גדולה מאשר הממצאים האלה לתקציב הזה?
       
       אדוני היושב-ראש, אנחנו נצביע נגד התקציב הזה, כיוון שהתקציב רע וכיוון שאיננו מוכנים, בשום פנים ואופן, שהממשלה הזאת תתחלף עם העבודה, עם החרדים ועם שינוי. דרך אגב, כולם שותפים. גם אם היום שינוי תצביע נגד, היא שותפה לתקציב הרע והאכזרי הזה. מה שלא יהיה, התקציב הזה ייצב את הממשלה לפחות עד מרס 2006, אם לא עד סוף 2006, ולכן הוא אסון. לכן, אנחנו נצביע נגדו בכל מחיר, ושום הטלת ספק או אמירה כזאת או אחרת של מישהו לא תופסת. 
       
       סיעתנו היא נגד התקציב הזה משורשו. למה משורשו? בגלל שלושה דברים, ואדוני היושב-ראש, אני חושב שאתה מכיר אותם היטב. חבר הכנסת רביץ, תראה מה הממשלה הזאת עושה, דרך אגב, במדיניות עקבית של ביבי נתניהו. היא הורסת כל מה שהוא נורמה של חברת רווחה מתוקנת, שיש בה שירותים חברתיים ברמה. קיצוץ של 3 מיליארדי שקל בתקציב החינוך הוא אסון לעתידה של מדינת ישראל. מערכת הבריאות בבעיה בכל הנוגע לתחנות טיפת-חלב, תרופות ומערכות אחרות. שירותי הרווחה נמצאים בקריסה. הרשויות המקומיות - שזה מה שנותן בעצם שירות לאזרח - עברו את הטראומה הכי נוראה בממשלה הזאת. דרך אגב, אם נתניהו או מי שלא יהיה יחליף את פורז, אם מישהו יחליף אותו, בתקציב הזה הרשויות המקומיות הולכות גם כן לקרוס, ומערכת הרווחה בוודאי.
       
יוסי שריד (יחד):
       
       חבר הכנסת רן כהן, אני יכול לספר לך משהו שאתה לא יודע?
       
רן כהן (יחד):
       
       בוודאי.
       
יוסי שריד (יחד):
       
       גם אני לא ידעתי עד הבוקר. בפועל, אין יותר שירותי בריאות בבתי-ספר. הייתי מודה לך אם תחזור אחר כך על זה. בפועל, מכלל הילדים שצריכים לעבור בדיקות עיניים ועברו במשך כל השנים - הרי הוציאו זאת לקופות-החולים ולא בבתי-הספר, על-ידי האחיות הציבוריות - כמה ילדים עברו את הבדיקות האלה, אתה יודע? 5% מכלל הילדים.
       
רן כהן (יחד):
       
       אסון.
       
יוסי שריד (יחד):
       
       כלומר, 95% מהילדים מופקרים.
       
רן כהן (יחד):
       
       הנה, הדברים של חבר הכנסת שריד. זה פשוט מאלף. אני חייב להודות שגם אני לא ידעתי את זה.
       
יוסי שריד (יחד):
       
       שמעתי את זה הבוקר.
       
רן כהן (יחד):
       
       חבר הכנסת שריד אומר, שהממשלה אומרת שהיא אוהבת את הילדים, את החינוך ואת הבריאות, אבל מה? אין בפועל ממש בדיקות ראייה לתלמידי בתי-הספר שלנו. שלא לדבר על אלה שלא לומדים בבתי-הספר - להם בוודאי אין בדיקות ראייה. כל אלה שעברו בדיקות מבין תלמידי בתי-הספר, הם רק 5% מכלל הילדים. ממשלה ששונאת את הילדים שלנו? הרי זה מה שקורה.
       
       אדוני היושב-ראש, הדבר השני, שלא שמים לב אליו, הוא שזו ממשלה שמייצרת פרנסה בעוני - אנשים שעובדים אבל משתכרים שכר עוני. 650,000 עובדים שמתאמצים וקמים לעבודה והולכים לעבוד, ונתניהו אומר להם, תלכו לעבוד, אבל הם משתכרים פחות מ-2,000 שקל. הם עובדים והם עניים. 								
	והדבר השלישי הוא הפגיעה האנושה ברווחה - - -

היו"ר מוחמד ברכה:
       
       דומני שטעית במספר, לא 650,000.

רן כהן (יחד):
       
       650,000 מתחת ל-2,000 שקל. אני אומר לך את זה כנתון. אגב, יש 2 מיליונים שמשתכרים פחות משכר מינימום. אבל נעזוב את זה. אני מדבר עכשיו על פחות מ-2,000 שקל בעד עבודה. גם חלקית כמובן.
       
       הדבר השלישי, שגם בו חברה נבחנת, זה מה קרה בתחום הרווחה. אני אזכיר דבר שעלה כאן לא מזמן: 550,000 אזרחים ויתרו על אוכל או על תרופות; 2 מיליונים ויתרו על חימום הבית; 3.5 מיליונים ויתרו על ביגוד או נעליים. אלה ממצאים תוצרת נתניהו וסילבן שלום. 
       
       לכן זה גם תקציב אנטי-חברתי. הוא גם תקציב אנטי-כלכלי, ואת זה אני אומר גם כמי שמצוי בנושא הכלכלי, ולכן נצביע נגדו, כי הוא ייצר יותר עוני ויותר כשל כלכלי בישראל. תודה רבה. 

היו"ר מוחמד ברכה:
       
       תודה לחבר הכנסת רן כהן. חבר הכנסת צבי הנדל, בבקשה. אחריו - חבר הכנסת אלי ישי. 

צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, בשלוש דקות אי-אפשר לפרוס - - -
       
היו"ר מוחמד ברכה:
       
       בחמש דקות.

צבי הנדל (האיחוד הלאומי - ישראל ביתנו):
       
       גם בחמש דקות אי-אפשר לפרוס את כל הפרובלמטיקה ואת כל מה שיש לי על הלב. אבל כשאמרו קודמי שהממשלה מרושעת, אני רוצה להביא דוגמה, אולי שתיים, אבל דוגמה אחת שהיא ודאי קרובה לי בביתי, ועל כך אמרתי ליוסי שריד - אין לי צל צלו של ספק, עם כל חילוקי הדעות העמוקים שיש לי עם השמאל הכי קיצוני, הם לא היו מעזים לעשות את מה שאני הולך לספר עכשיו. גם אם יוסי שריד היה ראש הממשלה, ויחסו לגוש-קטיף ולחשיבות ההתיישבות בגוש-קטיף ידוע לכולנו, הוא לא היה מעז לעשות את מה שאני מספר עכשיו. 
       
       היתה סוגיה שכבר דיברתי עליה. לפני חודשיים קיבלה הממשלה החלטה נכונה לתת לעוטף-עזה - כך קראו לזה – עוטף-עזה, 6 קילומטרים מחבל-עזה, תגבור תקציבי, כי הם עוברים תקופה קשה. שדרות במרכז, כמובן, כי נפלו הרבה פצצות, וגם הקיבוצים והמושבים. החלטה שאני חושב שהיתה ראויה. יכולות להיות שאלות על דברים אחרים, אבל לא חשוב, ההחלטה עצמה ראויה. בממשלה עצמה שאלו שני שרים: האם גוש-קטיף, שנמצא לא 6 קילומטרים מהעוטף, אלא נמצא בלב-לבו, ביטחונית, מאותן סיבות - שאתה רוצה פסיכולוגים לילדים, קייטנות בקיץ, קצת לתת להם מרווח נשימה, הם עוברים תקופה מאוד קשה, ואמרו: גוש-קטיף לא יקבל אגורה. זה סיפור אחד. כבר דיברתי עליו. 
       
       עכשיו יש דבר חדש; אגב, זה לא דבר חדש, זה קורה בשנים האחרונות. הממשלה החליטה מסיבות ביטחוניות לתת תקציב מיוחד, דרך משרד הפנים, ליישובים במרחבי יהודה, שומרון וחבל-עזה; תקציב תוספת. זה היה כבר לפני כמה שנים. זה התחיל דווקא אצל חיים רמון כשהיה שר הפנים. פתאום נודע לי ששר הפנים קיבל החלטה בהנהלת משרדו, שלכולם ייתנו, וזה בגלל בעיות ביטחוניות, חוץ מלמועצה האזורית חוף-עזה. בלי לפגוע באף אחד מחברי, כולם זכאים וכולם ראויים, אבל כולם יחד לא מגיעים לכדי 10% ממספר המרגמות, הפצצות והרצח שיש באזור שלנו. והרי זה לא קשור להשקעות עתידיות או להקמת מתנ"סים, שאולי עכשיו, מאחר שרוצים לעקור את היהודים מאדמתם, אז לא כדאי לבזבז כסף. מדובר על ילדים, נשים, זקנים וצעירים שחיים בזה, בשביל שיוכלו קצת לקבל עזרה סוציאלית, כזאת או אחרת, תוספת מינורית לגמרי. 
       
       פניתי לשר הפנים, וביושרו הוא אמר לי: אתה חושב שאני כזה גיבור גדול שקיבלתי החלטה לבד? לא, אתה טועה. אני קיבלתי הנחיה. ההנחיה באה מאותו בן-אדם, שגם כשהיה עוטף-עזה – תראו לאיזו עומק רשעות יכולה להגיע לשכת ראש הממשלה. קשה לי להאמין, עדיין, עד היום, שזה ראש הממשלה לבדו שהחליט. אלה כל הסובבים אותו -  אולי עמרי, אולי וייסגלס, אולי יועץ תקשורת. קשה לי להאמין איזה עומק של רשעות, של שטנה, יכול להיות לבן-אדם שמדבר על חבל ארץ, שיהיו לגביו אילו חילוקי דעות שלא יהיו -  שלא לתת לו. לא כשמדברים על הנגב, על הסוגיה שהם הכי סובלים בה, ולא כשמדברים על יש"ע, על אותה סוגיה שמדברים בה. זו דוגמה אחת לרשעות. 
       
יוסי שריד (יחד):
       
       צבי, אני אעזור לך - - -

צבי הנדל (האיחוד הלאומי - ישראל ביתנו):
       
       זה הזמן שלי, רק אם אתה נותן לו.

יוסי שריד (יחד):
       
       אני אעזור לך.

היו"ר מוחמד ברכה:
       
       זה יהיה רק על חשבונך, אדוני. 

צבי הנדל (האיחוד הלאומי - ישראל ביתנו):
       
       לא, לא, אל תעזור לי.

יוסי שריד (יחד):

       אתה יודע שאפילו מי שמוציאים אותו להורג, להבדיל אלף אלפי הבדלות, מקבל ארוחה אחרונה.
       
צבי הנדל (האיחוד הלאומי - ישראל ביתנו):
       
       כן. אני רוצה עוד סוגיה אחת להעלות ובזה אסיים, סוגיה שכואבת, ומדובר הרבה על חינוך. אני רוצה שתדעו, ואנחנו הולכים לשנות את זה – לא חשוב אופוזיציה, קואליציה, אולי כשהקואליציה רעועה נוכל להעביר חקיקה, חלקית, לא מלאה – בכל המערכת החינוכית יש צרות צרורות, אבל יש גוף אחד במערכת החינוך, וזה החינוך הציוני-דתי, על כל רמותיו, על כל שכבותיו, שבו משפחה משלמת מכיסה עבור חינוך יותר מכל מגזר אחר. אנחנו מדברים על חינוך חינם. אני מדבר על אלפי שקלים. יכול מאוד להיות שמי שהוא עני מרוד, לא עלינו, מסדרים לו עזרה כזאת או אחרת. אני מדבר על אלה שהם לא עניים מרודים, שמרוויחים נניח 10,000 שקל בחודש - זה לא עני מרוד - אבל יש להם, ברוך השם, שלושה-ארבעה ילדים בו-זמנית במוסדות האלה. משלמים יותר מחצי רק בשביל החינוך, לא חינוך פרטי שהם המציאו אותו, זה החינוך היחיד שיש, בשביל להגיע לחינוך נורמטיבי, והוא חינוך מצוין, ברוך השם. אלפי שקלים משלמת משפחה. כל הדברים האלה, כשאתה מדבר עם הממשלה, זה כאילו עובר לידם. זה חייב שינוי וזה ישתנה.
       
היו"ר מוחמד ברכה:
       
       תודה. חבר הכנסת אלי ישי, ואחריו - השר יוסף טומי לפיד. אקרא את כל רשימת הדוברים: אחרי השר לפיד – חבר הכנסת עמיר פרץ. אחריו – חבר הכנסת חיים רמון. מסיים את רשימת הדוברים חבר הכנסת גדעון סער. בבקשה, אדוני, לרשותך חמש דקות.
       
אליהו ישי (ש"ס):
       
       אדוני היושב-ראש, חברי חברי הכנסת, תנועת ש"ס, על כל חבריה, תצביע נגד התקציב היום. 
       
       בימים האחרונים התנהלו דיונים והיה משא-ומתן מול האוצר, מול לשכת ראש הממשלה, בכל הקשור לתקציב. זה לא סוד שהתקציב קשה ורע. בשנתיים האחרונות אני חושב שהמדיניות הכלכלית גרמה לנזקים קשים, חריפים וכבדים לחברה בישראל. עם זאת, שקלנו בין הימנעות לבין התנגדות. אמרתי את זה פה לפני כמה שבועות, עוד לפני שהיו דיונים על התקציב בין הסיעות, ולפני שחשבנו ששינוי פורשת - ואנחנו מחכים לראות היום אחרי ההצבעה שאכן הדבר הזה יתבצע; אמרנו שאם אפשר יהיה להביא הישגים לילדים הרעבים, לזוגות הצעירים, לקשישים, לחד-הוריות, בתחום התרופות, כל המקרים הקשים והכואבים בחברה הישראלית, לא נהסס להימנע. ואם יהיו הישגים גדולים, גם קיימת האפשרות לתמוך. 
       
       מטבע הדברים משא-ומתן לא יכול להיגמר לא ביום ולא ביומיים, ואם יהיה משא-ומתן בהמשך על התקציב, אנחנו בהחלט נשקול - - 
       
היו"ר מוחמד ברכה:
       
       חברי הכנסת, לא לנהל שיחות בצורה שמפריעה למהלך הישיבה.

אליהו ישי (ש"ס):
       
       - - ונעשה מאמצים במשא-ומתן להגן על ציבור חלש ונדכא, שבשנתיים האלה באופן מגמתי, מכוון, על-פי מדיניות ברורה, התנכלו לו במסגרת המדיניות של הממשלה. 

       עם זאת, לפחות חלק מהגזלה - חלק מהגזלה - שגזלו את ילדי ישראל באפליה משוועת בין ילדים דתיים לבין ילדים לא-דתיים, בין חינוך מהזרם הממלכתי לבין החינוך הממלכתי-דתי, פה יש אפליה משוועת, שזועקת לשמים. ילד שרוצה ללמוד מסורת - - -

היו"ר מוחמד ברכה:
       
       חבר הכנסת ישי, סלח לי שנייה. חבר הכנסת גפני, אני שומע את כל השיחות על ישיבות ההסדר, הכול מגיע לכאן.

משה גפני (יהדות התורה):
       
       אני רק אמרתי לרן כהן, שהתקציב של הישיבות - - -

היו"ר מוחמד ברכה:
       
       תגיד מה שתגיד, אבל תלחש לו. בבקשה, אדוני. 

רן כהן (יחד):
       
       אני רציתי לדעת אם הם מסתדרים עם אלי ישי.

אליהו ישי (ש"ס):
       
       אדוני היושב-ראש, חברי חברי הכנסת, האפליה - רן כהן, אתה שואל שאלה, אני עונה לך - האפליה המשוועת הזועקת במדינת ישראל, בכנסת ישראל, בממשלת ישראל, שילדים שלומדים לימוד דתי, מסורתי, בזרם חרדי או דתי - הם מקבלים פחות. יקצצו מהם 15%, 25%. 
       
       ופה אני מברך את יהדות התורה לפחות על ההישג החשוב והגדול שהביאו לצמצום הנזקים, הייתי אומר. החזרתם חלק ממה שעוות, מהאפליה המשוועת, שהבן שלך או הבן שלי או הבת שלך או הבת שלי ילמדו בגן ליד גן, ושם יקבלו 15%, 25% יותר, או יותר נכון אצלנו יהיה פחות, כיוון שהם רוצים ללמוד במדינה יהודית מסורת יהודית, על-פי תורת ישראל. פה במדינת ישראל. אילו זה היה קורה במדינה אחרת בעולם, מה היה קורה.
       
       אני חושב שההישג שלכם הוא גדול - גם לעולם התורה, לעולם הישיבות. מה קרה, איזו רדיפה. כל המאבק, כל השנאה, כל מה ששינוי עושה כיוון שהחרדים מקבלים תקציב, אז צריכים להצביע נגד וצריכים להיאבק ולהילחם. 
       
       אני חושב שהיום, ערב חנוכה, ההישג הוא הישג חשוב מבחינת ניצחון החלשים את החזקים, זדים ביד עוסקי תורתך. אני שוב מברך ואני מאוד מקווה שאכן אפשר יהיה בהמשך לתקן עוד כמה עיוותים - ואני חושב שגם ביהדות התורה יסכימו שנמשיך לפעול הלאה במשותף - הן בקצבאות הילדים, הן בדברים נוספים אחרים.
       
       עם זאת, אני רוצה לברך על ההישג, ומכל מקום, לקראת הקריאה הראשונה, השנייה והשלישית, כאשר היום בקריאה הראשונה התקציב לא עובר, אז בשלוש הקריאות הבאות יהיה אפשר לגמור משא-ומתן על סעיפים נוספים, אז אפשר יהיה גם לקבל את התמיכה שלנו. היום אנחנו מצביעים נגד התקציב משום שעדיין התקציב הוא קשה והוא רע, וסעיפים רבים עדיין לא תוקנו, ולכן לא נוכל להימנע ונצביע נגד התקציב.

היו"ר ראובן ריבלין:
       
       תודה רבה לחבר הכנסת אלי ישי. יעלה ויבוא חבר הכנסת והשר, שר המשפטים, יוסף טומי לפיד. גם לרשותו עומדות חמש דקות מלאות. לא, אני אתן לך חמש דקות כחבר הכנסת וחמש דקות כשר. 

קריאה:
       
       - - -

היו"ר ראובן ריבלין:
       
       אסור לו לדבר כשר. טוב, יש לך חמש דקות. יש חמש דקות תמיד ויש חמש דקות. כל זמן שאתה תצטרך את הדקות - - -

שר המשפטים יוסף לפיד:
       
       אני מודה לך. 
       
       אדוני היושב-ראש, התקציב כפי שהוא מוגש נוגד את החלטת הממשלה, וסיעת שינוי על שריה תצביע נגד. 
       
       ראש ממשלה בריטי אמר פעם, שלאנגליה אין ידידים, יש לה רק אינטרסים. נראה שזה נכון לגבי אריאל שרון. אני הייתי מצפה ממנו, שאחרי קרוב לשנתיים של שיתוף פעולה, שבהן הוא נשען על שרי שינוי יותר ממה שיכול היה להישען על שרי הליכוד, ימצא דרך יותר אלגנטית להיפרד מאתנו מאשר באמירות סרק על כך שאנחנו מתנגדים לכל דבר יהודי. 

יצחק כהן (ש"ס):
       
       קניידלך לרבנים.


שר המשפטים יוסף לפיד:
       
       אם בעיני אריק שרון - - -

קריאות:
       
       - - -

קריאה:
       
       קניידלך זה טוב.

היו"ר ראובן ריבלין:
       
       רבותי, גם בנאום פרידה לא מפריעים. 

יצחק כהן (ש"ס):
       
       קניידלך - - -

היו"ר ראובן ריבלין:
       
       חבר הכנסת יצחק כהן.

יצחק כהן (ש"ס):
       
       זו לא אנטישמיות? 

רוני בריזון (שינוי):
       
       - - -

היו"ר ראובן ריבלין:
       
       חבר הכנסת יצחק כהן. 

יצחק כהן (ש"ס):
       
       קניידלך לרבנים - - - בושה - - -

קריאות:
       
       - - -

היו"ר ראובן ריבלין:
       
       חבר הכנסת יצחק כהן, אני קורא לך לסדר פעם ראשונה.

רוני בריזון (שינוי):
       
       - - - תתבייש לך. 

 היו"ר ראובן ריבלין:
       
       חבר הכנסת בריזון. 

נסים זאב (ש"ס):
       
       עכשיו זה לא ערב פסח. 

היו"ר ראובן ריבלין:
       
       אני אשמור ואגן על הדובר. 

יצחק כהן (ש"ס):
       
       נגד הרבנים - - -

היו"ר ראובן ריבלין:
       
       חבר הכנסת יצחק כהן. בבקשה.

שר המשפטים יוסף לפיד:
       
       אם בעיני אריק שרון דבר יהודי הוא שהרב עובדיה יוסף מאחל שאני אשרף - אז באמת יש בעיה עם יהדותנו; אם דבר יהודי הוא להתחמק מעבודה ומשירות צבאי במולדת היהודית, אז באמת יש לנו חילוקי דעות לגבי משמעות היהדות - - -

משולם נהרי (ש"ס):
       
       - - -

יצחק כהן (ש"ס):
       
       - - -

קריאות:
       
       - - -

היו"ר ראובן ריבלין:
       
       חבר הכנסת נהרי. חברי הכנסת, אני נותן לכם לדבר מה שאתם חפצים. אני לפעמים שומע אתכם - - -  חבר הכנסת יצחק כהן, אני קורא לך לסדר פעם שנייה. חבר כנסת נהרי. 

יצחק כהן (ש"ס):
       
       איפה - - -

היו"ר ראובן ריבלין:
       
       חבר הכנסת יצחק כהן, אני קורא לך לסדר פעם שנייה.

שר המשפטים יוסף לפיד:
       
       אם יהדות היא קנאות עיוורת, אז אולי אנחנו לא מדברים על אותה יהדות. אבל אם יהדות היא אהבת ישראל ואהבת יהודים ואהבת המורשת היהודית ואהבת הגאון היהודי ואהבת תורת המוסר היהודית ואהבת התנ"ך ואהבת ארץ-ישראל - - 

משולם נהרי (ש"ס):
       
       - - -

היו"ר ראובן ריבלין:
       
       חבר הכנסת נהרי, אני קורא לך לסדר פעם ראשונה. 

שר המשפטים יוסף לפיד:
       
       - - ומדינת ישראל, אז אני יהודי לא פחות טוב מאריק שרון או מהרב אלישיב או מהרב עובדיה יוסף. ובוחרי שינוי - העובדים והמשלמים מסים והמתגייסים לצה"ל והמשרתים במילואים - הם יהודים יותר טובים מכל המשתמטים גם יחד. 
       
       שינוי תמכה במדיניות הממשלה הזאת בנושא הביטחוני, בנושא ההתנתקות וגם בנושא הכלכלי. לא לשווא קרא לנו ביבי נתניהו להישאר בממשלה. כנגד זאת דרשנו שהדת תיפרד מהמדינה, וליתר דיוק שהחרדים ייפרדו מכיס המדינה.
       
       הצלחנו לקצץ בתקציבים המנופחים של הישיבות, הצלחנו לתקן את העיוותים בקצבאות הילדים, הצלחנו לפרק את משרד הדתות ולחסוך בבזבוזי המועצות הדתיות, אבל לא השלמנו את המלאכה. פחות משנתיים פשוט לא הספיקו לכך. הוועדה לביטול חוק טל, בראשותה של השרה ציפי לבני, טרם סיימה את עבודתה. חוק ברית הזוגיות, המאפשר נישואים לכל תושבי המדינה ללא תלות ברבנות האורתודוקסית, כבר הוגש כהצעת חוק פרטית שלנו, והצעת החוק הממשלתית אף הופצה כתזכיר, אבל לא השלמנו את תהליך החקיקה. מלאכה זו תצטרך לחכות עד לאחר הבחירות, כאשר נשוב לכנסת ביתר עוצמה.
       
       כדי לאפשר לאריאל שרון להקים קואליציה עם העבודה ולהמשיך בתוכנית ההתנתקות, הסכמנו באותו זמן לשיתופה של יהדות התורה בקואליציה, בתנאי מפורש שהעבודה תצורף לממשלה. עכשיו אתה, אריק שרון, בא וקונה את חסדי יהדות התורה. אצלם הכול עניין של מחיר - קצת תמיכה תמורת מעט כסף; הרבה תמיכה תמורת 290 מיליון שקל. ואתה, אריק שרון, מצפה מאתנו להסכים לשותפות זו גם בלי צירוף העבודה.
       
       ידעת שלא נסכים לכך. ידעת שלא נוכל להסכים לכך. עשית זאת כדי להביא לכך שנצביע נגד התקציב ונפרוש מהממשלה, כי זה יאפשר אולי את צירוף העבודה והחרדים בלי שרוב סיעת הליכוד תתנגד. אותם חרדים שמתנגדים להתנתקות. אריק שרון קונה את החרדים שמתנגדים להתנתקות, בשם ההתנתקות. אבסורד כזה עוד לא היה בתולדות הפוליטיקה הישראלית. 

נסים דהן (ש"ס):
       
       אתה היית שותף שלו שנתיים, של האבסורד הזה.

שר המשפטים יוסף לפיד:
       
       אינני יודע אם התרגיל הזה יצליח או לא - -

משולם נהרי (ש"ס):
       
       - - - לא מאמינים לך - - -

שר המשפטים יוסף לפיד:
       
       - - אינני בטוח אם העבודה - אדוני, מי שעמד בראש העבודה - מוכנה להתאבד.                                                                        אינני בטוח אם רצונו של שמעון פרס להיות שר הוא כה עז, עד שלא אכפת לו שאחריו יבוא המבול. זאת תהיה בגידה בציבור החילוני הנאור, שהעבודה מתיימרת לייצג, והציבור הזה יבוא עם העבודה חשבון ואת החשבון נגיש אנחנו. 
       
       אנחנו נמשיך לתמוך מהאופוזיציה בהתנתקות כדי להגיע לשלום עם הפלסטינים. אנחנו גם נמשיך  לתמוך במעט שייוותר מהתוכנית הכלכלית, לאחר שישולמו כל השלמונים לחרדים ולמפד"ל ולאחר שהעבודה תקצץ בכנפי התנופה הכלכלית.
        
       אבל אנחנו לא ניתן יד למכירת המדינה למחנה החרדי הכופר בכל מה שקדוש לאזרחים המאמינים בישראל דמוקרטית, ליברלית, וכן – יהודית. 
       
       אומר לכם בשם שרי שינוי וחברי הכנסת של שינוי ובוחרי שינוי את מה שהגנרל מק'ארתור אמר כאשר נאלץ היה לנטוש את הפיליפינים: "אני עוד אשוב". כן, רבותי, אנחנו עוד נשוב. תודה רבה. 
       
היו"ר ראובן ריבלין:
       
       תודה רבה לשר המשפטים, חבר הכנסת יוסף לפיד, שכן הוא דיבר פה כחבר הכנסת ולא כחבר הממשלה. הוא בחר לדבר בזכות הסיעה ולא כחבר הממשלה, שכן הוא לא ייצג את עמדתה של הממשלה. נדמה לי שרק נציגות הליכוד יכולה לייצג את עמדתה של הממשלה. 
       
       רבותי חברי הכנסת, חבר כנסת יקר שלנו לא השתתף בדיון, שכן היה צריך לקיים מצוות שבע ברכות - אני מזמין את חבר הכנסת ישראל אייכלר לשלוש דקות, לא יותר, על מנת לאפשר לו לומר את דבריו. לאחר מכן נסיים בשלישייה סוגרת, שתתחיל בחבר הכנסת עמיר פרץ, תמשיך בחבר הכנסת חיים רמון ותסיים בחבר הכנסת גדעון סער. שר האוצר, אם ירצה, או אם הממשלה תרצה, להשיב למתווכחים, היא תעשה זאת. אם לא, נעבור להצבעה. בבקשה, שלוש דקות. קודם כול ברכות. 
       
ישראל אייכלר (יהדות התורה):
       
       תודה. 
       
       אדוני היושב-ראש, חברי הכנסת, מרצע הגזענות יצא משק התקציב. בדברי ימי המדינה יהיה כתוב לאמור: ממשלת שרון השנייה התפרקה בגלל 290 מיליון שקלים שאושרו לילדי החרדים, מתוך תקציב של 264 מיליארד ועוד 500 מיליון שקלים. אין לך גזענות גדולה מזו. התנגדותה של שינוי לתקציב הזעום הזה, שהוא חלק קטן מן הגזל שגזלו מאתנו בשנתיים האחרונות, נובעת אך ורק ממניעים של שנאה, של איבה, שמתורגמת לתועלת אלקטורלית פוליטית. לכן, היום הזה יהיה אות קלון לחברה ה"דמוקרטית", כי אם החזרת פרומיל מתקציב המדינה לילדי העניים תגרום לפירוק ממשלה, זה מראה שאין כאן דמוקרטיה אלא גזענות. 
       
       אבל, מי מהאזרחים או חברי הכנסת יכול להסביר לאן הולכים 267 מיליארד שקלים ועוד חצי מיליארד בספר התקציב? מי יודע איך בונים סעיף תקציב מעורפל, שאפילו חברי הכנסת אינם יודעים לקרוא אותו ולהבין אותו. 
       
       לדוגמה, בחרתי בסעיף אחד או שניים מקריים בתקציב המדינה כדי להציג את השאלה הפשוטה: מי יודע מדוע ולמה יש תקציב תמיכות במוצרים ציבוריים, שהוא סעיף קטן שעולה 4 מיליארדים, 342 מיליון ו-515 שקלים? לדוגמה, תמיכה בייצור חקלאי - קרוב ל-200 מיליון שקלים, ואף אחד לא מדבר מלה. 
       
       רק בשבוע שעבר התפרסם בוועדה לפניות הציבור מסמך של משרד החקלאות על השמדת פירות וירקות. בשנה וחצי האחרונה הושמדו 8,100 טונות עגבניות, 7,980 טונות מלפפונים ו-15 טונות תפוחי-אדמה. אני שואל, כשאנשים אין להם מה לאכול, המדינה משמידה מזון ופטמים? כשהירקות והפירות עולים בשוק בכסף מלא, מדוע אני צריך לממן ייצור חקלאי ב-187.5 מיליון שקלים? זאת רק דוגמה, יש עוד הרבה אבל אין לי זמן. 
       
       מה שמסוכן פה, רבותי, הוא השילוב שבין שנאה ואיבה לתועלת פוליטית. זה מה שמסוכן אצל טומי לפיד. זה שילוב קטלני. השילוב הזה כבר הוכח באירופה בימי הפריצים, כאשר הם העבירו את זעם ההמונים ליהודים, ועד שנות ה-30, ברפובליקת וימאר. יש בארץ מיליוני אנשים שלא שונאים יהודים. רוב אזרחי הארץ לא שונאים יהדות ויש להם בעיות אחרות בחיים. שינוי הבטיחה להם שהיא תדאג למעמד הבינוני, והיא דאגה רק למעמד העשירים ולא למעמד הבינוני. 
       
היו"ר ראובן ריבלין:
       
       נא לסיים. 
       
ישראל אייכלר (יהדות התורה):
       
       בזה אני מסיים. הכנסת חייבת להתאחד להגנת הדמוקרטיה מפני הגזענות האנטי-דתית. יש להודיע לראשי שינוי בצורה חד-משמעית: או שאתם מקבלים את יסודות הדמוקרטיה המעניקים שוויון זכויות לכל המגזרים, ואפילו הם יהודים חרדים, או שאתם מפלגה גזענית, שמנצלת את מצוקת המעמד הבינוני כדי להעשיר את המעמד העליון האשכנזי, החילוני. אם כך, צריך להוציא אתכם מחוץ לחוק בדיוק כמו את תנועת כהנא, שגם הוא היה יכול להשיג 15 מנדטים בלי בעיה. תודה רבה לכם. 
       
היו"ר ראובן ריבלין:
       
       תודה רבה לחבר הכנסת אייכלר, שעמד בלוח הזמנים. אני מזמין את חבר הכנסת עמיר פרץ לדבר חמש דקות תמימות בנושא התקציב. 
       
עמיר פרץ (עם אחד):
       
       אדוני היושב-ראש, חברי הכנסת, היום הוא יום מאוד מעניין. היה מאוד מרגש לראות איך חבר הכנסת טומי לפיד, השר, מבטיח לנו שהוא עוד יחזור. והוא בטוח שבתרגילים פרלמנטריים שמתאימים למתחילים הוא עוד ישאיר את עצמו בממשלת מעבר. כי מה שמתכוונת שינוי לעשות - להודיע שההצבעה על  התקציב תהפוך לאי-אמון. אם האי-אמון יעבור ב-61, לכאורה הממשלה נופלת ואז יש ממשלת מעבר ושרי שינוי נשארים בממשלה, בממשלת המעבר. אבל זה תרגיל פרלמנטרי למתחילים, הרי  ברור לחלוטין שתהיה פה הצבעה שמית, שיספרו את הקולות. כשנגיע למספר 59, נדאג שהתקציב ייפול  ונדאג שהממשלה תישאר כממשלה צרה בלי שינוי. 
       
       אני רוצה לומר לחברים, בעיקר לחבר הכנסת אלי ישי - - - 
       
היו"ר ראובן ריבלין:
       
       אני מודיע לך, שזה לא על דעת נשיאות הכנסת, שכן אנחנו לא נמנה ונאמר לכם מתי הגיעו ל-59. 
       
עמיר פרץ (עם אחד):
       
       זה בסדר, אנחנו נספור לבד. 
       
היו"ר ראובן ריבלין:
       
       בסדר גמור. 
       
עמיר פרץ (עם אחד):
       
       אמר חבר הכנסת אלי ישי, שהיום זה ניצחון החלשים על החזקים. חבר הכנסת אלי ישי, אני חושב שאתה נותן יותר מדי קרדיט לטומי לפיד. עם כל הכבוד, הוא לא מייצג את החזקים במדינה הזאת, כל מה שהוא מייצג זה שנאה. היום זה ניצחון האהבה על השנאה, כי טומי לפיד, את כל מה שהוא עושה בחייו, בכל תחום, לא רק את החרדים הוא שונא, אין אוכלוסייה שהוא לא הביע אליה שנאה. 

       ראיתם באיזה בוז הוא התייחס לזמרים המזרחיים, שמא, חלילה, מזמרים להם. ראיתם באיזה בוז הוא התייחס לעולות החדשות, למשפחות החד-הוריות, לאמהות החד-הוריות. הוא לא מבחין בין עדה לעדה. השנאה אצלו היא מקצוע. השנאה אצלו היא אחד הכללים שבהם הוא משתמש כדי למצות הישגים פוליטיים בלי בושה. ועל מי מדובר? מדובר בשר המשפטים בישראל, שהיה צריך להפוך ללפיד האש של הטוהר ואהבת החינם, אבל הוא הפך ללפיד האש של חוסר הטוהר ושנאת החינם בבית הזה. נגד מי הוא לא מלבה? נגד מי הוא לא מסית? מה הוא אמר על ציבור העובדים בישראל? גנגסטרים, פושעים. מה הוא אמר על המובטלים בישראל? פרזיטים, מוצצי דם. מכל קבוצה ומכל אוכלוסייה במדינה הזאת הוא לא חסך בכל דרך כדי להסית נגדה. 
       
       אני מבקש מחבר הכנסת אלי ישי שלא להשלות את עצמו כי הממשלה הזאת תחזור עם התקציב הרע הזה, ואם היא תעביר, בסופו של דבר, את התקציב, גם אם זה יהיה בעזרתן של מפלגת העבודה ושל מפלגתי, אם התקציב לא יעבור שינויים, לא נוכל לומר שהיה פה שינוי מהותי. התקציב הוא התקציב האנטי-חברתי, לא טומי לפיד. טומי לפיד בממשלה הזאת מסמל את השנאה, אבל את המדיניות האנטי-חברתית מייצג שר האוצר, ואסור להתעלם מהעובדה הזאת. 
       
       אני חושב שהיום אנחנו נמצאים אולי באחת השעות החשובות לכנסת הזאת. אני מאוד מקווה שאיש לא יירתע. אני אינני מאמין שדמוקרטיה יכולה להתעלם מהמצב בציבור, ואני חושב שהכנסת בהחלט צריכה לחזור לציבור ולומר שהדבר היחיד שייצור חפיפה בין רצון העם לבין מצב הכנסת הוא בחירות חדשות. 
       
מיכאל איתן (הליכוד):
       
       כל שנתיים יהיו פה בחירות? אחר כך אתה רוצה לדאוג למסכנים ולחלשים. כל שנתיים יהיו פה בחירות? בשביל מה צריך את הבחירות? העם מחליט, נותן מנדט, וכאן מחליטים לעשות בחירות. בשביל מה צריך בחירות? ממילא כל שנתיים  - - -
       
היו"ר ראובן ריבלין:
       
       הסדרן, תאמר לחבר הכנסת איתן שאני קורא לו כי הוא לא שומע אותי. חבר הכנסת איתן, אני פשוט קורא לך, וכשאתה מדבר, זה קשה. אנחנו צריכים לסיים את הדיון באיזו שעה. 
       
עמיר פרץ (עם אחד):
       
       חבר הכנסת מיקי איתן, אני יכול לעשות אתך התערבות. אתה יודע, גם אני נמצא פה כמה שנים. אני תמיד נזכר שרובי ריבלין ואני הגענו לכנסת יחד. 

היו"ר ראובן ריבלין:
       
       פגשנו אז את מיקי ואת חיים רמון. מיקי היה החונך שלי וחיים רמון שלך. 
       
עמיר פרץ (עם אחד):
       
       נכון. כמה זמן אנחנו כאן? 16 שנים אנחנו כאן. זה הרבה. אני יכול להתערב אתך, שהקמת הממשלה הבאה במבנה הקואליציוני הקיים תעלה יותר ממחיר הבחירות. כבר שילמו 350 מיליון. אני לא יודע אם זה מוצדק. גם מחיר הישרדות הוא מחיר יקר מאוד. 
       
מיכאל איתן (הליכוד):
       
       - - - ממשלה. 
       
היו"ר ראובן ריבלין:
       
       חבר הכנסת איתן, הוא חייב לסיים. אני מזמין אותו לוועדת החוקה להמשיך את הדיון בנושא הבחירות. 
       
עמיר פרץ (עם אחד):
       
       אני לא מתכוון להפוך את עצמי לשופט העליון. אני מאמין בשיפוט של הבוחרים, והבוחרים יודעים יפה מאוד לראות את התמונות. אם הם יחזירו את הכנסת באותו מצב, ואם ירוץ ראש ממשלה שתומך בהתנתקות, כשמאחוריו 50 איש שלא תומכים בהתנתקות, זה יהיה דבר מוזר מאוד לדמוקרטיה. אז יצטרכו הבוחרים להחליט אם הם מוכנים לתת אמון ברשימה שבה ראש הרשימה תומך בהתנתקות אבל כל הרשימה נגד. הם יצטרכו להחליט אם הם רוצים שר אוצר שמדבר בשם האותנטיות של מנחם בגין ובסוף פוגע בחלשים. 
       
מיכאל איתן (הליכוד):
       
       הכנסת מתנתקת מההיגיון. 
       
רומן ברונפמן (יחד):
       
       מיקי, זה נכון. 
       
עמיר פרץ (עם אחד):
       
       אני מקווה שהעם ידע לעשות את החשבון. אתה יודע, מיקי, בזמן האחרון אני משתמש במנחם בגין כאחד שיישם תפיסה סוציאל-דמוקרטית יותר מאחרים. למה? למה? מה אומרת התפיסה הסוציאל-דמוקרטית? היא מניפה שני דגלים: צדק חברתי ושלום. מנחם בגין עשה שלום עם מצרים ועשה את שיקום השכונות, שני סמלים שהם אולי הדבר הבולט ביותר בכהונתו כראש הממשלה. לכן אני לא כל כך מתרגש מזה שנבהלים מבחירות. אין כלי יותר חסכני, יותר מהותי, יותר משמעותי ויותר צודק מאשר מערכת בחירות. 
       
       הכנסת הזאת הגיעה לסוף דרכה, וגם אם יצליחו להקים את הממשלה בדרך כזאת או אחרת, גם אם יאמרו: הנה מצאנו פתרונות, אני מאוד מקווה שאף אחד לא יקריב את החברה הישראלית על מזבח ההתנתקות. אני בעד ההתנתקות. אני תושב שדרות, ואני אעשה הכול כדי להסביר לתושבי שדרות שההתנתקות טובה להם, אף שנפל "קסאם" אתמול בפתח היישוב. אבל אני לא אסכים בשום פנים ואופן שעל מזבח ההתנתקות יקריבו את החברה הישראלית. אלה שני דגלים ששווים בעוצמתם מבחינתי, ואני לא מאמין בתזה שמנתקת ביניהם. 
       
       ולכן, אני מאוד מקווה שבסופו של דבר ראש הממשלה יבין שהבחירות הן הדרך היחידה להביא למבנה פרלמנטרי חדש שיציל את מדינת ישראל. 
       
היו"ר ראובן ריבלין:
       
       תודה רבה, חבר הכנסת פרץ. הייתי מעדיף שאתה תצטט את בן-גוריון ומנהיג תנועתי יצטט את בגין, כל אחד בצורה הנכונה. בגין דיבר על הדגל המדיני ועל הדגל החברתי, לא בדיוק לפי תפיסת העולם שאתה מציג, אבל מובן שאנחנו בדמוקרטיה וכל אחד מאתנו באמת רוצה רק את טובת המדינה וכל אחד חושב שהאחר טועה. 

       רבותי חברי הכנסת, אחרון הנואמים, חבר הכנסת חיים רמון, יקבל בדיוק חמש דקות כמו עמיר פרץ. נא להתחיל לצלצל. 
       
חיים רמון (העבודה-מימד):
       
       אדוני היושב-ראש, חברי הכנסת, אין ספק שהתקציב הזה הוא תקציב רע, כי הוא משקף השקפת עולם שחלפה ופסה כמעט מכל מדינות העולם. היא שרירה וקיימת בעיקר בארצות-הברית, ולשם, למחוז הזה, הכי לא שוויוני בעולם, למחוז הזה שבו 100 מיליון אזרחים הם חסרי ביטוח בריאות רפואי מינימלי, לשם רוצים לדרדר אותנו. 
       
       אני רוצה לומר, שאין ויכוח במדינת ישראל על כך שצריכה להיות כלכלת שוק; כמעט שאין ויכוח. אבל השאלה היא אם צריכה להיות כלכלת שוק קפיטליסטית, אטומה ואכזרית נוסח ארצות-הברית, או כלכלת שוק נוסח סקנדינביה, גרמניה, צרפת ואנגליה. גם שם שולטות ממשלות בעלות השקפת עולם שקוראות לעצמן ימניות. הממשלה הכי ימנית באירופה היא סוציאליסטית לעומת נתניהו. זה הוויכוח הגדול. 
       
       ואני שואל את נתניהו, למה צריך להיות ארצות-הברית כשאפשר להיות דנמרק? למה צריך לחיות במערכת שבה איש איש לנפשו במקום מערכת סולידרית אמיתית, כפי שהסוציאל-דמוקרטיה האירופית הצליחה לעשות? 
       
       הדוגמה הבולטת הנוראה מכול – לוקח שר האוצר, אדוני היושב-ראש, 2.5 מיליארדי שקל, בשעה שהוא אומר: אין לי לחולים, אין לי לגמלאים, אין לי לחינוך, אין לי לפנסיה. את 2.5 המיליארדים הוא מחלק ל-3, 4 או 5 מיליונים, שאנחנו נכללים בתוכם, ונותן מתנה –  תקשיב, אדוני היושב-ראש, אם אתה לא יודע – של 20,000 שקל נטו. אני מכיר אותו, אצלו אשתו מנהלת את ענייני הכספים. לכן הוא לא יודע שאשתו בזכותו התעשרה – בזכות נתניהו – ב-20,000 שקל נטו בשנתיים האחרונות. אני אומר: מאה אחוז, רוצה לשפות את העשירים. אבל למה להגזים? תגיד לי, אדוני היושב-ראש, אם היית מקבל מתנה, במקום 20,000 נטו רק 10,000 שקל, לא היית  מרוצה? אשתך לא היתה מרוצה?
       
היו"ר ראובן ריבלין:
       
       שונא מתנות יחיה.
       
חיים רמון (העבודה-מימד):
       
       כן, אבל חי פחות טוב.
       
היו"ר ראובן ריבלין:
       
       חי פחות טוב אבל הוא - - - 
       
חיים רמון (העבודה-מימד):
       
       אני אומר: למה? למה אתה צריך לעשות את זה? קח את ההפרש, מיליארד שקל, ותטפל במוקדי העוני, במוקדי החולי, במוקדי הזיקנה המנוונת, של אנשים שצריכים לבחור בין תרופה לבין פרוסת לחם. פשוט יש מקור, רק סדר העדיפויות הוא סדר עדיפויות אמריקני, הוא לא אירופי, זאת כל הבעיה. וכל הניסיונות של נתניהו להפחיד מפני איזה סוציאליזם דורסני, שיבוא ויחזיר אותנו לימי הבולשביקים – אין לזה ידיים ואין לזה רגליים. 
       
       אני רוצה להגיד עוד משהו לחלק מן החברים. אנחנו לא בימים כתיקונם. יש נושא שבעיני הוא גם כלכלי-חברתי. לא רק. הוא מדיני, הוא ביטחוני, הוא מוסרי. הוא גם כלכלי-חברתי. אם לא נצא מעזה ולא נפסיק את הכיבוש, שום דבר לא יעזור לכלכלה ולחברה בישראל, שום דבר. 
       
אליעזר כהן (האיחוד הלאומי - ישראל ביתנו):
       
       - - - 
       
חיים רמון (העבודה-מימד):
       
       שום דבר. לא יעזור שום דבר.

היו"ר ראובן ריבלין:
       
       חבר הכנסת אליעזר כהן, קריאות ביניים רק בישיבה.
       
חיים רמון (העבודה-מימד):
       
       אי-אפשר. אי-אפשר לקיים חברה וכלכלה מתוקנת כאשר אנחנו נמצאים בשטחים - - 
       
איוב קרא (הליכוד):
       
       - - - 
       
היו"ר ראובן ריבלין:
       
       חבר הכנסת איוב קרא.
       
חיים רמון (העבודה-מימד):
       
       - -  ומשקיעים שם את מלוא דמנו ואת הדמים שלנו. אי-אפשר. זה לא עובד ביחד. אפילו ביבי יודע את זה. אם הוא לא היה צריך את הקולות של הימין הקיצוני, הוא היה יודע את זה. אין מה לעשות. זה כואב, זה קשה, זאת הברירה. אי-אפשר לעשות כלכלה וחברה צודקת, פורחת ומשגשגת כאשר אנחנו שולטים על 3 מיליוני בני-אדם. אי-אפשר. אז יש כאלה האומרים: למען ארץ-ישראל נמשיך, נשקע, נהרוג את החברה, נהרוג את העניים, נעשה הכול. בסדר, זה הגיוני. אבל שידעו את המחיר. 
       
       ולכן כאשר היום צריך לבחור – ואני יודע את הבחירה שלי – בין המשך כהונתה של הממשלה, עם תקציב רע, עם תקציב שהוא אנטי-חברתי – ואמרתי את דעתי – לבין מיצוי הסיכוי של הוצאת הילדים שלנו מעזה ושיפור החברה והכלכלה, עם כל הצער והכאב אני אומר: בהחלט זה סדר העדיפויות הנכון היום, אין מנוס מזה. את החברה אפשר לתקן, אפשר יהיה לשפר את מצב החולים, אפשר יהיה לשפר את מצב הגמלאים, אפשר יהיה להקטין את הפער בשוויון. אבל את חלון ההזדמנויות שראש הממשלה פתח, של הוצאת ילדינו מעזה, את ההזדמנות הזאת אסור לאפשר לאף אחד משום סיבה לסגור. זה חלון ההזדמנויות. אם הוא ייסגר ואם ראש הממשלה שרון לא יצליח להוציא אותנו מעזה, אף אחד לא יצליח. לכן זה הקרב וזה סדר העדיפויות הנכון.
       
       הברירה היא ברירה קשה, היא בין שני ערכים. בין תקציב רע שפוגע בשכבות החלשות, שפוגע בכלכלה, שפוגע בצדק, שפוגע במוסר, לבין ערך אחר - של הוצאת ילדינו מעזה. אני אומר לך, אדוני היושב-ראש, לצערך הרב אני אומר את זה - - - 
       
איוב קרא (הליכוד):
       
       מה אתה מצביע?
       
חיים רמון (העבודה-מימד):
       
       תקשיב, אתה מכיר אותי כל כך הרבה זמן. אם ההצבעה על התקציב תהפוך להצבעת אי-אמון ותהיה סכנה שהממשלה הזאת, שמקדמת את ההתנתקות, תהיה בסכנת נפילה, אני וחלק מחברי לא נאפשר זאת. אנחנו נימנע או נתקזז, אבל לא נאפשר שיהיו 61 חברי כנסת שהתקציב מעניין אותם כשלג דאשתקד, לא מעניין אותם כלל, מעניין אותם דבר אחד, למנוע מראש הממשלה שרון לבצע את ההתנתקות, לטרפד את ההתנתקות באמצעות התקציב. אני במשחק של הימין הקיצוני ושל אלה שרוצים להפיל את ראש הממשלה מסיבות זרות, ולא אכפת להם שאנחנו נישאר תקועים בעזה עוד שנים – במשחק הזה אני לא משתתף.  בברירה הקשה הזאת, כשאני באופן מלא נגד התקציב, אם אני אצטרך לבחור, לא נאפשר לימין הקיצוני ולא נאפשר לכל מי שחובר אליו מסיבות כלשהן, לא נאפשר להפיל את ראש הממשלה כל עוד הוא מתקדם בתוכנית ההתנתקות. ומכיוון שברגע זה הוא מתנתק, גם מי שחושב שהוא יכול להפיל היום את ראש הממשלה, אני מבטיח לכם, אנחנו לא ניתן לו ליפול, הוא יבצע את ההתנתקות כי ההתנתקות היא מבית-מדרשנו, לא מבית-מדרשכם. תודה.
       
היו"ר ראובן ריבלין:
       
       תודה רבה לחבר הכנסת חיים רמון. אחרון הדוברים - יושב-ראש סיעת הליכוד וגם יושב-ראש הקואליציה, חבר הכנסת גדעון סער. אני מבין שאנחנו אומרים "יושב-ראש סיעת הליכוד" ו"יושב-ראש הקואליציה", וזה אותו דבר. יש לו שני תארים אבל כוח אחד. 
       
ג'מאל זחאלקה (בל"ד):
       
       האם יש תקדים שזה שניים ממפלגה אחת?
       
גדעון סער (הליכוד):
       
       אגיד לך, חבר הכנסת זחאלקה, אמרתי את זה על ידידי שעומד שם, חבר הכנסת אופיר פינס-פז, גם כשהוא היה בתקופת ממשלת ברק, בשלהי התקופה הזאת, להבדיל, יושב-ראש קואליציה, והיו 30 חברים בקואליציה, הוא עדיין היה יושב-ראש קואליציה. 
       
היו"ר ראובן ריבלין:
       
       אין ספק.
       
גדעון סער (הליכוד):
       
       זאת אומרת, התואר לא השתנה.
       
       אדוני היושב-ראש, כנסת נכבדה, שמענו כאן את שר המשפטים טומי לפיד בנאום משתלח ומופקר. הוא כנראה רוצה לגמול לעצמו על האולטימטום המטופש שהוא הגיש. הוא חזר במלוא הקיטור לסגנון המשתלח, לסגנון הפלגני. עד כדי כך שבעודו מכהן כסגן ראש הממשלה, מעל הדוכן הזה – הרי יש גם  נורמות של ממלכתיות – מעל הדוכן הזה השתלח בראש הממשלה. 
       
רוני בריזון (שינוי):
       
       הנורמות הממלכתיות - - - 
       
היו"ר ראובן ריבלין:
       
       חבר הכנסת בריזון, נא לשבת.
       
גדעון סער (הליכוד):
       
       אמר השר שלך, שר הפנים היה זה שאמר שמותר ליהודי להיות אנטישמי. הוא אמר את זה. 
       
רוני בריזון (שינוי):
       
       הוא לא השר שלי.
       
גדעון סער (הליכוד):
       
       הוא אמר את זה, ואתם מגשימים את זה יום-יום. 
       
מל פולישוק-בלוך (שינוי):
       
       - - - 
       
גדעון סער (הליכוד):
       
       הוא דיבר על אלגנטיות. איזו אלגנטיות יש באולטימטום המגוחך הזה? על מה? על הסעות של ילדים? על גני-ילדים? רק כיוון שהם חרדים?
       
אילן ליבוביץ (שינוי):
       
       - - - 
       
גדעון סער (הליכוד):
       
       כאשר פקידי האוצר אומרים שזה דבר סביר?
       
מל פולישוק-בלוך (שינוי):
       
       - - - 
       
יגאל יאסינוב (שינוי):
       
       - - - 
       
היו"ר ראובן ריבלין:
       
       חברת הכנסת פולישוק, חבר הכנסת יאסינוב, לשבת.
       
גדעון סער (הליכוד):
       
       אני מבקש שתגן עלי, אדוני.
       
היו"ר ראובן ריבלין:
       
       כן, בהחלט. חבר הכנסת יאסינוב, אדוני רוצה לשבת? חברת הכנסת בלוך-פולישוק. אני מבקש, רבותי, לא אפשרתי קודם לאנשי ש"ס להפריע לשר המשפטים, שדיבר כחבר הכנסת טומי לפיד, ואני לא אאפשר לכם להפריע ליושב-ראש סיעת הליכוד.
       
מל פולישוק-בלוך (שינוי):
       
       - - - 
       
גדעון סער (הליכוד):
       
       אני רק ציטטתי את שר הפנים, והוא איש שינוי. 
       
היו"ר ראובן ריבלין:
       
       השר לפיד דיבר לא פחות קשה ואני הגנתי עליו בחירוף נפש. בבקשה.
       
חיים אורון (יחד):
       
       אבל אתם מביאים - - - 
       
גדעון סער (הליכוד):
       
       התקציבים של המגזר החרדי קוצצו ביתר לעומת שאר המגזרים. זה סיכום סביר. אתם יותר צדיקים מהאוצר? אתם יותר דואגים לכלכלה מהאוצר? איזו חוצפה. איזו חוצפה יש לכם. על הסעות ילדים, על גני-ילדים. 
       
מל פולישוק-בלוך (שינוי):
       
       - - - 
       
היו"ר ראובן ריבלין:
       
       אדוני הדובר, אני אגן עליך. רק רגע, אם אתה תפנה אליהם ותצעק עליהם, הם יצעקו עליך בחזרה. בבקשה, רבותי, אם אתם רוצים לעבור להצבעה, תאפשרו לו לדבר. 

גדעון סער (הליכוד):
       
       מה אומר שר המשפטים לפני יומיים, באולטימטום המפואר? אין תקציב להגנה על עדים, אין תקציב לפרקליטות, אין תקציב לשופטים. של מי הכישלון הזה, לא של שר המשפטים? מי אחראי לזה שאין תקציב להגנה על עדים? 

אילן ליבוביץ (שינוי):
       
       - - - 

רוני בריזון (שינוי):
       
- - - 

גדעון סער (הליכוד):
       
       אתה כיהנת, נשאת באחריות משותפת וגם היית אחראי על משרד המשפטים. אז מי אחראי למחדל הזה? שר המשפטים. על מי אתה קובל, על מי אתה מלין? 

אילן ליבוביץ (שינוי):
       
       מי שאחראי זה מי שנותן את הכסף לחרדים. 

היו"ר ראובן ריבלין:
       
       חבר הכנסת ליבוביץ.

גדעון סער (הליכוד):
       
       השנאה מדברת לכם מהגרון, השנאה. הפלגנות, שנאת ישראל, זה מה שמדבר לכם מהגרון. 

חיים אורון (יחד):
       
       גדעון סער - - - הייתם במיטה ביחד. 

היו"ר ראובן ריבלין:
       
       חבר הכנסת, מה שרואים בתוך המיטה לא רואים מחוץ למיטה. 

גדעון סער (הליכוד):
       
       אני רק שמעתי את שר המשפטים, חבר הכנסת אורון. שמעתי את שר המשפטים. 

אילן ליבוביץ (שינוי):
       
       - - - 

גדעון סער (הליכוד):
       
       שר המשפטים, אני מזכיר לכם, כבר ויתר על העיקרון, הוא היה מוכן לשבת עם סיעת יהדות התורה. הוא אמר: עברנו שלב, עברנו את מחלות הילדות, אנחנו כבר לא רוצים להיות ילדי הפלא של הפוליטיקה. איזה פלא? הוא אמר: לא רוצים להיות ילדי פלא. איזו מחלת ילדות מאפיינת סיעה, שבאמת שותפה לממשלה במשרדים מרכזיים, ועל סיכום סביר כזה מחליטה לשבור את הכלים? היא עדיין חולה בכל מחלות הילדות. היא לא החלימה משום מחלה. 
       
       שר המשפטים דיבר על אהבת המורשת. הוא התפאר באהבת המורשת. אני רוצה להזכיר את ההתנגדות של שרי שינוי כאשר לא מזמן, בישיבת ממשלה, דובר על תקציבים פעוטים לפרויקט שקיים שנים ארוכות - ללמד עולים חדשים את תפילות יום הכיפורים, את "כל נדרי". איזו שנאה, איזה ארס, איזו התנגדות. איזו עוינות. 
       
רוני בריזון (שינוי):
       
       - - - 

גדעון סער (הליכוד):
       
       כך הוא מגן על מורשת ישראל. הוא פטריוט של מורשת ישראל. 
       
חמי דורון (שינוי):
       
       - - - 

היו"ר ראובן ריבלין:
       
       חבר הכנסת. 

גדעון סער (הליכוד):
       
       לא שמעתי אתכם. שנתיים אני אתכם בקואליציה. לא אכפת לכם משום קיצוץ, לא אכפת לכם משום דבר. 

היו"ר ראובן ריבלין:
       
       חבר הכנסת חמי דורון. 

גדעון סער (הליכוד):
       
       אתם מוכנים לקצץ בכול. 

היו"ר ראובן ריבלין:
       
       אל תענה לו, אחרת הוא יענה לך. 

גדעון סער (הליכוד):
       
       אבל אם נותנים הסעות לילדי ישראל שהם חרדים – על זה אתם קמים, על זה אתם מסתערים. 

חמי דורון (שינוי):
       
       אתה קיצצת לילדים נכים, את כל ההסעות לילדים נכים קיצצת. 

גדעון סער (הליכוד):
       
       הייתם מוכנים לזה. עכשיו אספר לך, חבר הכנסת דורון, על הצביעות שלכם. 

חמי דורון (שינוי):
       
       אתם הצבועים. 

גדעון סער (הליכוד):
       
       בימים האחרונים – ואם תאלץ אותי, גם אזכיר שמות – באו שליחים מטעמכם: אנחנו מוכנים ל-290 מיליון. הם כבר ויתרו על זה, הם כבר ויתרו על העיקרון. קחו את 290 המיליונים. איך הם אמרו? תנו את הקניידלך לחרדים – הם מוכנים לתת קניידלך – ותנו את ברית הזוגיות. קריאה תמורת קריאה. בקריאה ראשונה נותנים 290 מיליון ש"ח לקניידלך, או 420 מיליון ש"ח – רק בשנה שעברה הסכמתם לתת את זה למפד"ל. הצבעתם בעד, רק שגם אתם רציתם שלמונים, כי אתם לא ממלכתיים באמת. אתם מתנהגים כסיעה סקטוריאלית. 

רוני בריזון (שינוי):
       
       אנחנו לא רוצים כסף, תציע לנו עכשיו. 

היו"ר ראובן ריבלין:
       
       חבר הכנסת בריזון. 
       
גדעון סער (הליכוד):
       
       על זה כבר ויתרתם, כמו שוויתרתם על העיקרון והסכמתם לשבת עם יהדות התורה. ויתרתם. אגב, למה ציפיתם? הם ישבו בקואליציה ולא ידאגו לגני-הילדים שלהם? אבל על העיקרון הזה ויתרתם. היום ואתמול באו אלי אנשים שלכם, שיושבים בספסלים האלה. אמרתם: אנחנו מוכנים לתת 290 מיליון ש"ח, אין לנו בעיה, רק תנו לנו את ברית הזוגיות. אז אתם תסתדרו עם האולטימטום שלכם, כי הסיכום הזה יעמוד בעינו. ברית הזוגיות – תנסו להעלות אותה כשתהיו במקום אחר, ונראה כמה קולות זה יקבל במליאת הכנסת. 
       
חיים אורון (יחד):
       
       הם אמרו שהסכמתם. מה, הם שיקרו?

היו"ר ראובן ריבלין:
       
       חבר הכנסת אורון. אתה בעדם או בעדם? אתה מהאו"ם. 

חיים אורון (יחד):
       
       אני לא מהאו"ם. 

גאלב מג'אדלה (העבודה-מימד):
       
       הוא בעד צדק חברתי. 
       
היו"ר ראובן ריבלין:
       
       אתה כמו רופא שיניים בתחרות כדורגל. 

גדעון סער (הליכוד):
       
       אם מעלים עניין של עיקרון, אני מבין. נניח היו אומרים: תחבורה ציבורית בשבת – פעם זה היה הדגל של שינוי; אנחנו מתנגדים לזה, אבל היה הדגל. נגיד שהיו אומרים: חוק טל – פעם שינוי הלכה על זה לבחירות, 15 מנדטים עשיתם מזה. לא שמענו מכם על העניין הזה. לא שמענו מכם שום דבר. 

מל פולישוק-בלוך (שינוי):
       
       - - - 
       
רוני בריזון (שינוי):
       
       - - - 

היו"ר ראובן ריבלין:
       
       חברת הכנסת מלי פולישוק, האם את מתכוונת שאצנזר את דברי הנואמים? 

אילן ליבוביץ (שינוי):
       
       - - - 
       
גדעון סער (הליכוד):
       
       אדוני היושב-ראש, האמת כואבת. 

היו"ר ראובן ריבלין:
       
       רק רגע. חבר הכנסת ליבוביץ, חברת הכנסת פולישוק, אינני מתכוון לצנזר אפילו דובר אחד אלא אם כן הוא עובר את הגבולות המותרים. יש לו עוד דקה ו-20 שניות, ועל כל ההפרעות אוסיף לו עוד שתי דקות. 

גדעון סער (הליכוד):
       
       שנתיים ישבתם בשקט. שבו בשקט עוד חמש דקות. במשך שנתיים לא קראתם כל כך הרבה קריאות ביניים כמו בחמש דקות. 

רוני בריזון (שינוי):
       
       - - - 

גדעון סער (הליכוד):
       
       אני אגיד לך, חבר הכנסת בריזון, על נישואים אזרחיים.

אופיר פינס-פז (העבודה-מימד):
       
       גדעון, ככה תעשה בעוד שנה? 

גדעון סער (הליכוד):
       
       לפני כמה חודשים הפסיק חבר הכנסת בר-און את עבודת הצוות, היתה לו טענה לשר המשפטים. אם הייתם באים ואומרים: זה קו אדום, על זה אנחנו פורשים, הייתם יכולים לדבר על עקרונות. לא אמרתם. 
       
       העובדה פשוטה: משרד האוצר אמר שזה סיכום סביר, שזה מחזיר את המצב – זה לא מחזיר למה שהיה לפני התוכנית הכלכלית, אלא זה משווה את המצב לשנת 2004 למגזר שסבל מקיצוצי יתר. תפנים את זה שגם להם יש ציבור, וכמו שאתה תובע, גני-הילדים של הילדים החרדים הם דבר לגיטימי לתקצוב כמו כל דבר אחד.
       
רוני בריזון (שינוי):
       
- - -  מיליון לכל גני-הילדים. 

גדעון סער (הליכוד):
       
       אתה יודע שהיית מוכן גם שיינתנו 580 מיליון ש"ח, לא 290 מיליון ש"ח, אם היו נותנים לך קריאה ראשונה של ברית הזוגיות, לא את חוק הזוגיות. לקריאה ראשונה היית מוכן ל-580 מיליון ש"ח. 

חיים אורון (יחד):
       
       הסכמתם. 

גדעון סער (הליכוד):
       
       מה פתאום הסכמנו?

חיים אורון (יחד):
       
       אומרים שהסכמתם.

גדעון סער (הליכוד):
       
       תראה, לפעמים יש לי ויכוח עם ראש הממשלה; דבר אחד אי-אפשר להגיד עליו, והוא שכשמגישים לו איומים ואולטימטומים הוא נבהל. גם עכשיו זה היה נכון, ביומיים האחרונים. 
       
       עד עכשיו חשבתי, מדברי שר המשפטים, שהתמיכה שלהם בממשלה - -

היו"ר ראובן ריבלין:
       
       אדוני סיים את הזמן, אני נותן לו עוד דקה.

גדעון סער (הליכוד):
       
       - - היתה פילנתרופית. אני מסיים. הם לא קיבלו תפקידים, הם לא קיבלו משרות, הם לא נשאו בתיקים מרכזיים – הם עשו צדקה. זו היתה שותפות, בחרתם לפרק אותה בגלל שום דבר, אתם תישאו במחיר חוסר הרלוונטיות ולא תזכו לפרי כאשר מדינת ישראל תלך לבחירות, ואני מקווה שזה לא בקרוב. תודה רבה. 

היו"ר ראובן ריבלין:
       
       תודה רבה. חבר הכנסת וילן, אתה צריך להבין שאני רואה מפה מראות. מפה רואים את הכול אותו דבר, אבל לפעמים הקולות משתנים. פתאום קשה לי להגן על יושב-ראש הקואליציה מפני סיעת שינוי. 
       
       הואיל והדובר האחרון דיבר באופן ישיר על סיעת שינוי ועל יושב-ראש הסיעה שלה, אני נותן ליושב-ראש דקה מהצד כדי לומר את דבריו, לפי סעיף 86. אין לנו זמן, אנחנו לפני הצבעה. כמובן, ביום אחר אוכל לתת לך עוד כהנה וכהנה. אני לא רוצה שיתחילו, כי אחרי נאומך, אני יודע, יהיו לי עוד סעיפי 86 למכביר.

רשף חן (שינוי):
       
       אגב, זה סעיף 55, אדוני. 

היו"ר ראובן ריבלין:
       
       תשאיר לי. 

רשף חן (שינוי):
       
       שמעתי את יושב-ראש הקואליציה מדבר בלחץ כפי שלא שמעתי אותו מעולם. שמעתי אותו מדבר כאן על כישלונות. לא נשאר מהקואליציה שלו שום דבר, זה אכן כישלון. 

	יושב-ראש הקואליציה מאשים אותנו באנטישמיות. הוא מאשים אותנו באנטישמיות, מפני שאנחנו מתנגדים להעברה של 300 מיליון שקל לישיבות. כן, אנחנו מתנגדים להעברה של 300 מיליון  שקל לישיבות. כל התקציב של המשרד לאיכות הסביבה הוא 200 מיליון שקל. כל התקציב של משרד המדע הוא 100 מיליון שקל. 300 מיליון שקל הם הרבה מאוד כסף, כסף שדרוש למדינת ישראל, כסף שדרוש לאלמנטים יצרניים במדינת ישראל, כסף שמדינת ישראל לא רשאית לבזבז על קניית קולות. 
       
       כל מי שחשב ששינוי תסכים לדבר כזה - נדמה לי שידע שהיא לא תסכים לדבר כזה. מי שמאשים אותנו באנטישמיות ובשנאה בעניין הזה, נדמה לי שהפוסל במומו פוסל, וטול קורה מבין עיניך. 
       
היו"ר ראובן ריבלין:
       
       תודה רבה ליושב-ראש סיעת שינוי, חבר הכנסת רשף חן. 

       
הודעת יושב-ראש הכנסת
       
היו"ר ראובן ריבלין:
       
       קודם כול, כדי להרגיע, אני מוסר הודעה בעניין אחר. 
       
       אבקש להודיעכם, כי ועדת הכספים של הכנסת החליטה ביום י"ח בכסליו התשס"ה, 1 בדצמבר 2004 למניינם, לחדש את דיוניה בהצעת חוק אנשי צבא דרום-לבנון ובני משפחותיהם, התשס"ה-2004, בהתאם לסעיף 124 לתקנון הכנסת. לפיכך, תידחה הקריאה השנייה בהצעת החוק האמורה, עד שהצעת החוק תוחזר ותונח על שולחן הכנסת. תודה רבה. 
       
       חבר הכנסת הירשזון ביקש ממני להודיע הודעה זו כיושב-ראש ועדת הכספים, ואכן אני ממלא אחר בקשתו, שהיא בעיני כמצוותו. 
       

הצעת חוק התקציב לשנת הכספים 2005, התשס"ה-‏2004;
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004
(קריאה ראשונה)
       
היו"ר ראובן ריבלין:
       
       רבותי חברי הכנסת, נער הייתי גם זקנתי בבית זה, והכרתי את כל התרגילים. קיבלתי בקשה להצבעה אישית. הריני להודיע לחברי הכנסת מראש, שמי שיצביע בהצבעה אישית, לא יוכל לשנות את הצבעתו. לכן, סוף מעשה במחשבה תחילה. 
       
       כל אדם ידע, אנחנו מצביעים על תקציב המדינה. האם אנחנו מצביעים גם על חוק ההסדרים? בסדר, אנחנו מצביעים על תקציב המדינה. כל מי שרוצה להצביע בעד התקציב, יצביע בעד התקציב. כל מי שרוצה להצביע נגד התקציב, יאמר נגד, כדי שלא תטעו. מי שרוצה להימנע, יימנע. מי שרוצה לא להשתתף, יאמר: לא משתתף. 
       
קריאה:
       
       - - -
       
היו"ר ראובן ריבלין:
       
       אני לא יודע על מה את מדברת, אני אומר רק את הדברים שאני אומר. כאן בכנסת לא אתן למישהו לשנות את הצבעתו. האם הדברים ברורים? חברת הכנסת איציק, האם הודעתי ברורה? חבר הכנסת סער, האם הודעתי ברורה?
       
גדעון סער (הליכוד):
       
       זה ברור. 
       
היו"ר ראובן ריבלין:
       
       תודה רבה. רבותי חברי הכנסת, אני מודיע שקיבלתי למעלה מ-20 חתימות המבקשות הצבעה אישית. אנחנו מצביעים על הצעת חוק תקציב המדינה לשנת 2005, התשס"ה-2004. ההצבעה היא הצבעה אישית. אדוני המזכיר, נא להתחיל בביצוע ההצבעה. 
       
מזכיר הכנסת אריה האן:
(קורא בשמות חברי הכנסת)
       
       קולט אביטל	-		נגד
       רוחמה אברהם	-		בעד
       יולי-יואל אדלשטיין	-		בעד
       יעקב אדרי	-		בעד
       אהוד אולמרט	-		בעד
       חיים אורון	-		נגד
       זבולון אורלב	-		נגד
       דוד אזולאי	-		אינו נוכח
       ישראל אייכלר	-		בעד
       דליה איציק	-		נגד
       אפי איתם	-		אינו נוכח
       מיכאל איתן	-		בעד
       אריה אלדד	-		נגד
       בנימין אלון	-		נגד
       טלב אלסאנע	-		נגד
       אלי אפללו	-		אינו נוכח
       גלעד  ארדן	-		בעד
       אורי יהודה אריאל	-		נגד
       זאב בוים	-		בעד
       נעמי בלומנטל	-		בעד
       בנימין בן-אליעזר	-		נגד
       אלי בן-מנחם	-		נגד
       שלמה בניזרי	-		אינו נוכח
       דניאל  בנלולו	-		בעד
       רוני בר-און	-		בעד
       רומן ברונפמן	-		נגד
       רוני בריזון	-		נגד
       ויקטור בריילובסקי	-		נגד
       מוחמד ברכה	-		נגד
       עזמי בשארה	-		נגד
       ענבל גבריאלי	-		בעד
       מיכאל גורלובסקי	-		בעד
       זהבה גלאון	-		נגד
       גילה גמליאל	-		בעד
       משה גפני	-		בעד
       עבד-אלמאלכ דהאמשה	-		נגד
       נסים דהן	-		נגד
       חמי דורון	-		נגד
       אברהם הירשזון	-		בעד
       צחי הנגבי	-		בעד
       צבי הנדל	-		נגד
       יצחק הרצוג	-		נגד
       מגלי והבה	-		בעד
       אבשלום וילן	-		נגד
       מתן וילנאי	-		נגד
       יצחק  וקנין	-		נגד
       נסים זאב	-		נגד
       ג'מאל זחאלקה	-		נגד
       אליעזר זנדברג	-		נגד
       יחיאל חזן	-		בעד
       רשף  חן	-		נגד
       ואסל טאהא	-		נגד
       אחמד טיבי	-		נגד
       דוד טל	-		אינו נוכח
       יגאל יאסינוב	-		נגד
       שאול יהלום	-		נגד
       אליהו ישי	-		נגד
       אהוד יתום	-		בעד
       דני יתום	-		נגד
       איתן כבל	-		נגד
       אילנה כהן	-		נגד
       אליעזר כהן	-		נגד
       אמנון כהן	-		אינו נוכח
       יצחק כהן	-		נגד
       רן כהן	-		נגד
       משה כחלון	-		בעד
       חיים כץ	-		בעד
       ישראל כץ	-		בעד
       אתי לבני	-		נגד
       ציפי לבני	-		בעד
       לימור לבנת	-		בעד	
       דוד לוי	-		אינו נוכח
       יצחק לוי	-		נגד
       אילן ליבוביץ	-		נגד
       יעקב ליצמן	-		בעד
       עוזי לנדאו	-		בעד
       יוסף לפיד	-		נגד
       גאלב מג'אדלה	-		נגד
       עסאם מח'ול	-		נגד
       מיכאל מלכיאור	-		נגד
       עמרם מצנע	-		נגד
       יעקב מרגי	-		אינו נוכח
       יהודית נאות	-		אינה נוכחת
       משולם נהרי	-		נגד
       מיכאל נודלמן	-		נגד
       דני נוה	-		בעד
       אורית נוקד	-		נגד
       לאה נס	-		בעד
       בנימין נתניהו	-		בעד
       מרינה סולודקין	-		בעד
       ניסן סלומינסקי	-		נגד
       אפרים סנה	-		נגד
       גדעון סער	-		בעד
       גדעון עזרא	-		בעד
       מל פולישוק-בלוך	-		נגד
       אברהם  פורז	-		נגד
       אופיר פינס-פז	-		נגד
       גילה פינקלשטיין	-		נגד
       מאיר פרוש	-		בעד
       יוסף פריצקי	-		אינו נוכח
       שמעון פרס	-		נגד
       יאיר פרץ	-		נגד
       עמיר פרץ	-		נגד
       איוב קרא	-		בעד
       אברהם רביץ	-		בעד
       ראובן ריבלין	-		בעד
       חיים רמון	-		נגד
       אהוד רצאבי	-		נגד
       מיכאל רצון	-		בעד
       אברהם בייגה שוחט	-		נגד
       יובל שטייניץ	-		בעד
       מאיר שטרית	-		בעד
       יורי שטרן	-		נגד
       אילן שלגי	-		נגד
       סילבן שלום	-		בעד
       שלום שמחון	-		נגד
       אריאל שרון	-		בעד
       עמרי שרון	-		בעד
       יוסי שריד	-		נגד
       יולי תמיר	-		נגד
       
       אני חוזר על שמות חברי הכנסת שטרם הצביעו:
       
       דוד אזולאי		- 		נגד
       אפי איתם		- 		אינו נוכח
       אלי אפללו		- 		אינו נוכח
       שלמה בניזרי 	– 	נגד
       דוד טל 		– 	אינו נוכח
       אמנון כהן 	– 	אינו נוכח 
       דוד לוי 		– 	אינו נוכח
       יהודית נאות 	– 	אינה נוכחת
       יעקב מרגי 	– 	אינו נוכח
       יוסף פריצקי	 – 	אינו נוכח 
       
       האם יש עוד מישהו באולם שלא קראתי בשמו ולא הצביע? אין. תודה רבה. 
       
היו"ר ראובן ריבלין:
       
       תודה רבה. נא להביא לי את תוצאות ההצבעה. מייד לאחר הצבעה זאת אנחנו עוברים להצבעה על הצעת חוק המדיניות הכלכלית. לא נתבקשתי להצביע זאת שמית, לכן נצביע בהצבעה אלקטרונית. אבל קודם נודיע על תוצאות ההצבעה. נא לשבת. נא לשבת. 
       
שאול יהלום (מפד"ל):
       
       - - -
       
היו"ר ראובן ריבלין:
       
       חוק ההסדרים יכול לעמוד בפני עצמו. חוק התקציב לא יכול לעמוד בלי חוק ההסדרים. ליושב-ראש ועדה מעולה ונכבד וחבר ממשלה לשעבר אני צריך להסביר את זה? חוק התקציב לא יכול לעמוד כי הוא מותנה בהעברת חוק ההסדרים. אחרת אין לו מקורות תקציביים. חוק ההסדרים יכול לבוא. הממשלה יכולה לבקש. נכון שכל חוק ההסדרים מצריך עיון. אבל הממשלה לא חזרה בה, אני צריך להצביע. אדוני יביע את דעתו על חוק ההסדרים באמצעות הצבעתו. 
       
       רבותי חברי הכנסת, להלן תוצאות ההצבעה: שמונה אינם נוכחים. נגד – 69, בעד – 43, אני קובע שהצעת חוק התקציב נפלה - - 

קריאה:
       
       שרון, תתפטר. 
       
היו"ר ראובן ריבלין:
       
       - - ולא עברה, ולכן ועדת הכספים אינה יכולה עוד להמשיך בדיון בהצעת החוק. 
       
       רבותי חברי הכנסת, אנחנו עוברים להצבעה על חוק ההסדרים במשק. הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004 - נא להצביע. מי בעד, מי נגד, מי נמנע - נא להצביע. 
       
הצבעה מס' 29
       
בעד ההצעה להעביר את הצעת החוק לוועדה - 42
נגד - 69
נמנעים – 1
ההצעה להעביר את הצעת חוק המדיניות הכלכלית לשנת הכספים 2005 (תיקוני חקיקה), 
התשס"ה-2004, לוועדה לא נתקבלה. 

היו"ר ראובן ריבלין:
       
       בעד – 42, 69 נגד, אחד נמנע. אני קובע - - - 
       
עמיר פרץ (עם אחד):
       
       - - - להסיק מסקנות. 
       
היו"ר ראובן ריבלין:
       
       אתה רוצה באמצע – חבר הכנסת עמיר פרץ. 
       
       בעד – 42, נגד – 69, אחד נמנע. אני קובע שחוק ההסדרים במשק – הצעת חוק המדיניות הכלכלית לשנת הכספים 2005 (תיקוני חקיקה) לא עברה בקריאה ראשונה - - -
       
אורי יהודה אריאל (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       ואידך זיל גמור. 
       

מסמכים שהונחו על שולחן הכנסת
       
היו"ר ראובן ריבלין:
       
       רבותי חברי הכנסת, בטרם סיום, הודעה למזכיר הכנסת. 
       
קריאה:
       
       - - -
       
היו"ר ראובן ריבלין:
       
       אין עוד חוק. אין עוד חוק. אני מודיע לכם שלאחר ההודעה תם סדר-היום. בבקשה. הודעה עכשיו. תכבדו את מזכיר הכנסת. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע כי הונח היום על שולחן הכנסת נוסח מתוקן של הצעות חוק כ/59 לקריאה ראשונה, מטעם חברי הכנסת: הצעת חוק לתיקון פקודת הנזיקין (מס' 10) (פיצויים שאינם תלויים בנזק), התשס"ה-2004, של חברי הכנסת רשף חן ורוני בריזון; הצעת חוק העונשין (תיקון מס' 84) (עבירות מין שנעשו בקטין), התשס"ה-2004, של חברת הכנסת גילה פינקלשטיין; הצעת חוק למניעת העסקה של עברייני מין במוסד המכוון למתן שירות לקטינים (תיקון מס' 2) (הרחבת תחולה), התשס"ה-2004, של חבר הכנסת יצחק הרצוג; הצעת חוק הבטחת הכנסה (תיקון מס' 24) (הכרה באפוטרופוס כהורה יחיד), התשס"ה-2004, של חבר הכנסת רשף חן וקבוצת חברי הכנסת; הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, של חבר הכנסת גדעון סער. תודה רבה. 
       
היו"ר ראובן ריבלין:
       
       תודה רבה למזכיר הכנסת. 
       
       רבותי חברי הכנסת, כבוד השרים, תם סדר-היום. אני מתכבד להודיעכם כי ישיבת הכנסת הבאה תתקיים ביום שני, כ"ג בכסליו התשס"ה, 6 בדצמבר 2004 למניינם, בשעה 16:00. ישיבת הכנסת נעולה.
       
       הישיבה ננעלה בשעה 19:46.
     
     
עמוד 254 מתוך 254

