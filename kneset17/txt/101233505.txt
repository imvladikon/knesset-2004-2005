    תוכן עניינים
מסמכים שהונחו על שולחן הכנסת	3
סגן מזכיר הכנסת דוד לב:	3
הצעה לסדר	4
רן כהן (מרצ-יחד):	4
הודעת הממשלה על הפסקת כהונתו של שר האוצר בנימין נתניהו  ועל העברת סמכויות משר לשר	5
שר התחבורה מאיר שטרית:	5
הרצח בשפרעם	8
היו"ר ראובן ריבלין:	8
השר לביטחון פנים גדעון עזרא:	9
מוחמד ברכה (חד"ש-תע"ל):	12
מוחמד ברכה (חד"ש-תע"ל):	12
יוסף לפיד (שינוי):	14
דוד לוי (הליכוד):	20
אפרים סנה (העבודה - מימד - עם אחד):	22
יעקב מרגי (ש"ס):	24
צבי הנדל (האיחוד הלאומי - ישראל ביתנו):	25
יוסי שריד (מרצ-יחד):	27
ניסן סלומינסקי (מפד"ל):	30
ואסל טאהא (בל"ד):	33
ואסל טאהא (בל"ד):	34
עבד-אלמאלכ דהאמשה (רע"ם):	35
עבד-אלמאלכ דהאמשה (רע"ם):	36
משה גפני (דגל התורה):	37
יצחק לוי (ציונות לאומית דתית מתחדשת):	38
יצחק לוי (ציונות לאומית דתית מתחדשת):	40
יצחק לוי (ציונות לאומית דתית מתחדשת):	41
יוסף פריצקי (צל"ש - ציונות, ליברליות ושוויון):	42
הודעת הממשלה על מינוי ממלא-מקום לשר	43
הודעת הממשלה על הפסקת כהונתו של שר האוצר בנימין נתניהו  ועל העברת סמכויות משר לשר	44
בנימין נתניהו (הליכוד):	44
השר מתן וילנאי:	54
ג'מאל זחאלקה (בל"ד):	59
יוסף פריצקי (צל"ש - ציונות, ליברליות ושוויון):	60
מל פולישוק-בלוך (שינוי):	61
נעמי בלומנטל (הליכוד):	62
עבד-אלמאלכ דהאמשה (רע"ם):	64
מאיר פרוש (אגודת ישראל - יהדות התורה והשבת):	65
הצעת חוק מרשם האוכלוסין (תיקון מס' 9) (מסירת פרטי רישום לגוף הפועל על-פי חיקוק), התשס"ה-2005	67
סגנית שר הפנים רוחמה אברהם:	68
מאיר פרוש (אגודת ישראל - יהדות התורה והשבת):	69
אריה אלדד (האיחוד הלאומי - ישראל ביתנו):	70
עבד-אלמאלכ דהאמשה (רע"ם):	72
ג'מאל זחאלקה (בל"ד):	74
איוב קרא (הליכוד):	75
נעמי בלומנטל (הליכוד):	77
עקירת יישובי גוש-קטיף תחת אש וללא פתרון קהילתי לתושבים	77
בנימין אלון (האיחוד הלאומי - ישראל ביתנו):	78
הריסת בתי-כנסת, מקוואות ובתי-עלמין במסגרת תוכנית ההתנתקות	80
אליהו ישי (ש"ס):	80
אליהו ישי (ש"ס):	81
אליהו ישי (ש"ס):	84
השר לביטחון פנים גדעון עזרא:	85
עבד-אלמאלכ דהאמשה (רע"ם):	92
נעמי בלומנטל (הליכוד):	93
מיקומה הגבוה של ישראל בין מדינות המערב במדד שחיתות השלטון	95
רשף חן (שינוי):	95
סגן השר לביטחון פנים יעקב אדרי:	99
יישום תוכנית ויסקונסין	100
ג'מאל זחאלקה (בל"ד):	100
חילופי גברי בוועדות הכנסת	102
רוני בר-און (הליכוד):	103
הודעת יושב-ראש ועדת הכנסת	103
רוני בר-און (הליכוד):	103
רוני בר-און (יו"ר ועדת הכנסת):	105
יישום תוכנית ויסקונסין	107
סגן שר התעשייה, המסחר והתעסוקה אלי אפללו:	107
    
       
       
       
       
       								עדכון: 15/08/05
       
       
       דברי הכנסת
       מ / מושב שלישי / ישיבה רע"ז /
       ה' באב התשס"ה / 10 באוגוסט 2005 / 40
       חוברת מ'
       ישיבה רע"ז
       
       
כנס מיוחד
       
הישיבה המאתיים-שבעים-ושבע של הכנסת השש-עשרה
יום רביעי, ה' באב תשס"ה (10 באוגוסט 2005)
ירושלים, הכנסת, שעה 12:02

כנס א'

מסמכים שהונחו על שולחן הכנסת
       
       
היו"ר ראובן ריבלין:
       
       כבוד השר עזרא, רבותי חברי הכנסת, היום יום רביעי, ה' בחודש אב התשס"ה, 10 בחודש אוגוסט 2005 למניינם. אני מתכבד לפתוח את ישיבת הכנסת המיוחדת, אשר נתכנסה עקב בקשתם של 75 חברי כנסת לכנס את הדיון שבו אנחנו, בראשיתו, נקיים דיון מיוחד על אירועי שפרעם, על הפשע שהתחולל בשפרעם.
       
       לפני כן, הודעה למזכיר הכנסת. אדוני, בבקשה.
       
סגן מזכיר הכנסת דוד לב:
       
       ברשות יושב-ראש הכנסת, הנני מתכבד להודיעכם, כי הונחה היום על שולחן הכנסת  חוברת מידע כספי של ממשלת ישראל ליום 31 בדצמבר 2004, מטעם החשב הכללי במשרד האוצר. תודה.
       
היו"ר ראובן ריבלין:
       
       תודה רבה.

הצעה לסדר
       
היו"ר ראובן ריבלין:
       
       רבותי, לפני תחילת הישיבה הודעה לפי סעיף 53 והצעה לסדר של חבר הכנסת רן כהן, שנושאה - דוח העוני. חבר הכנסת רן כהן, בבקשה. במקרה זה, אני מרשה לך לעלות לדוכן. הואיל וזו ישיבה מיוחדת, אנחנו יכולים לעשות זאת בהליך מיוחד.
       
רן כהן (מרצ-יחד):
       
       אדוני היושב-ראש, אני מאוד מודה לך. פרסום דוח העוני של המוסד לביטוח לאומי שלשום התקיים לאחר שכבר נקבעו נושאי הדיון של כינוס פגרה זה של הכנסת. למרות זאת, אני מוצא טעם להדגיש בהצעתי זו, כי ממצאי הדוח הזה הם פצצה חברתית מתקתקת, המסכנת את עתידה של החברה הישראלית. במיוחד אני רוצה להדגיש, גם כאזרח וגם כיושב-ראש הוועדה לזכויות הילד, את חומרת הממצאים על למעלה מ-714,000 ילדים עניים שהם תוצר ישיר של מדיניות כלכלית אנטי-חברתית ומרושעת. בלא הגזמה אני קובע, כי לא לשם כך קמה מדינת ישראל - לא כדי שתבגוד בילדיה ותעקור חלק מסיכוייהם לגדול לחיים ראויים, מועילים ומאושרים. חייהם לא יהיו כאלה, אם המדיניות תמשיך להרעיב ולייסר אותם, ועוד תוסיף עשרות אלפי ילדים עניים חדשים מדי שנה.
       
       אדוני היושב-ראש, ישראל חייבת לשנות כיוון ב-180 מעלות ולנהל מדיניות של תעסוקה מלאה תמורת שכר ראוי וצודק - מדיניות של חילוץ האוכלוסיות העניות ממצוקתן - ולהרחיב את השירותים החברתיים בתחומי החינוך, הדיור, הבריאות והרווחה, כדי להבטיח לאזרחי המדינה עתיד הוגן וסולידריות חברתית בסיסית.
       
       אדוני היושב-ראש, דוח העוני השנה הוא חמור מכל שנה אחרת, והוא פצצה נוראה שחייבת להחריד את כולנו. לכן, אנחנו אוספים חתימות לכינוס הכנסת לדיון מיוחד עוד בפגרה הזאת, כדי שהכנסת תמצא את הכלים לדרבן את הממשלה לשנות את הכיוון; כדי שהחברה הישראלית תהיה חברה צודקת, ראויה והוגנת יותר עם ילדיה, עם קשישיה ועם נצרכיה. תודה רבה.
       
היו"ר ראובן ריבלין:
       
       תודה רבה.


       
       
       
הודעת הממשלה על הפסקת כהונתו של שר האוצר בנימין נתניהו 
ועל העברת סמכויות משר לשר 

       
היו"ר ראובן ריבלין:
       
       רבותי חברי הכנסת, הואיל והמשפחות השכולות משפרעם עדיין לא נכנסו לאולם, אני  מבקש את השר מאיר שטרית להביא את הודעות הממשלה. הדיון עליהן יתקיים לאחר מכן. הנושא הראשון הוא רק הודעה. כל אותם דברים שהממשלה ביקשה מאתנו. אחרי זה אני גם צריך להקריא הודעות.
       
שר התחבורה מאיר שטרית:
       
       נדמה לי שאין דיון. יש רק הצבעה.
       
היו"ר ראובן ריבלין:
       
       יש הצבעה.
       
שר התחבורה מאיר שטרית:
       
       על אישור העברת סמכויות, וזה הכול.
       
היו"ר ראובן ריבלין:
       
       חבר הכנסת אורון, העברת סמכויות אינה מצריכה דיון?
       
שר התחבורה מאיר שטרית:
       
       רק הצבעה.
       
היו"ר ראובן ריבלין:
       
       רק אישור?
       
שר התחבורה מאיר שטרית:
       
       רק אישור, וזה הכול.

היו"ר ראובן ריבלין:
       
       בסדר.
       
שר התחבורה מאיר שטרית:
       
       לא צריך דיון.
       
היו"ר ראובן ריבלין:
       
       אדוני, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד למסור שתי הודעות בשם הממשלה.
       
       הודעה אחת - בהתאם לסעיף 9(א)(6) לחוק הממשלה, התשס"א-2001, אני מבקש להודיע לכנסת, כי שר האוצר בנימין נתניהו הודיע לממשלה ביום 7 באוגוסט 2005 על כוונתו להתפטר מן הממשלה והגיש מכתב התפטרות לראש הממשלה בהתאם לסעיף 22(א) לחוק-יסוד: הממשלה. כהונתו של שר האוצר בנימין נתניהו, נפסקה ביום 9 באוגוסט 2005, בחלוף 48 שעות ממועד מסירת כתב ההתפטרות לראש הממשלה.
       
       הודעה שנייה - העברת סמכויות משר התחבורה לשר התיירות.
       
יוסי שריד (מרצ-יחד):
       
       הודעה ראשונה. מה אתה - - -?
       
היו"ר ראובן ריבלין:
       
       רבותי, אנחנו ניתן לכם הזדמנות, בהתאם לתקנון, מייד אחרי נושא אירועי שפרעם, להתאושש. אל תדאגו.
       
אבשלום וילן (מרצ-יחד):
       
       נערך סקר על הודעת הממשלה?
       

היו"ר ראובן ריבלין:
       
       רבותי, נא לאפשר לשר לומר את הודעותיו. ההודעה הזאת צריכה להיות נסמכת להודעה נוספת מי ממלא את מקומו, ואת זה אני אעשה. אבל, את זה נעשה אחרי שנטפל בעניין - - -
       
שר התחבורה מאיר שטרית:
       
       הודעה שנייה - העברת סמכויות משר התחבורה לשר התיירות - אני מבקש להודיע לכנסת,כי בהתאם לסעיף 31(ב) לחוק-יסוד: הממשלה, החליטה הממשלה להעביר את הסמכות הנתונה לשר התחבורה על-פי חוק רישוי שירותי תעופה, התשכ"ג-1963, לשר התיירות, לעניין בקשות של חברת "ישראייר תעופה ותיירות בע"מ" וחברת "ארקיע קווי תעופה ישראליים בע"מ", למנותם כמוביל נקוב בקו תל-אביב-ניו-יורק. בהתאם לסעיף 31(ב) לחוק-יסוד: הממשלה, אני מבקש, בשם הממשלה, את אישורה של הכנסת להודעה זו.
       
היו"ר ראובן ריבלין:
       
       "אישורה של הכנסת" - זה מחייב דיון בכנסת. נדון בזה מייד אחר כך.
       
שר התחבורה מאיר שטרית:
       
       זה לא מחייב דיון, אלא רק אישור.
       
היו"ר ראובן ריבלין:
       
       על כל פנים, אדוני מבקש, כמובן, שייערך דיון ותתקיים הצבעה.
       
שר התחבורה מאיר שטרית:
       
       אם צריך דיון. לדעתי, לא צריך דיון אלא רק אישור.
       
חיים אורון (מרצ-יחד):
       
       אדוני היושב-ראש, ברגע שיש אישור, יש דיון.
       
שר התחבורה מאיר שטרית:
       
       אדוני, אין בעיה.

היו"ר ראובן ריבלין:
       
       ידעתי את מי אני צריך לשאול בעניין זה.
       
שר התחבורה מאיר שטרית:
       
       אדוני, בהחלט. אם צריך אישור ודיון, שיקיימו דיון. אין שום בעיה.
       
היו"ר ראובן ריבלין:
       
       מאה אחוז. אם לא יירשמו חברים לדיון, מובן שאנחנו נצביע מייד לאחר מכן.
       
שר התחבורה מאיר שטרית:
       
       תודה רבה.
       

הרצח בשפרעם

היו"ר ראובן ריבלין:
       
       חברי הכנסת, אדוני השר לביטחון פנים, אין מלים להביע את שאט-נפשנו ממעשה הטרור המתועב שביצע הרוצח, יהודי, חייל צה"ל, באנשים חפים מפשע, תושבי שפרעם. זהו מעשה נמהר, מעשה זועק, מעשה שאין לו מחילה ואין לו כפרה.
       
       ביקרתי בבתי האבלים, בעיר השלווה הזאת, שפרעם. דלות המלים מלנחם את משפחת טורקי ששתי בנותיה, האזר ודינה, נרצחו באוטובוס הדמים ולא ישובו עוד. אין קינה שוברת לב כקינת הורים על מות ילדיהם. הלב נקרע לגזרים. הייתי בביתו של נהג האוטובוס מיכאיל בחות' ובביתו של נאדר חאיק שעולמם חרב עליהם. יגון המשפחות הנמצאות כאן אתנו כבד מנשוא. לכאבן העצום - אין מרפא.
       
       חברי הכנסת, רבותי השרים, ביום זה עלינו להישיר מבט ולהבהיר, כי אל לנו לתת לפושעים לפעור תהום ולהעמיק קרע בין יהודים, באשר הם יהודים, לבין ערבים, באשר הם ערבים. הסכנה היא מקיצונים חדורי שנאה שרוצים לפגוע ברקמת היחסים בין שני העמים החיים יחד בארץ הזאת. לא ניתן למעשה הנפשע הזה לחולל שבר בינינו. למען חיי אדם, למען עתידנו המשותף כאן, חובה עלינו לעקור את הרצחנות ולסלקה מקרבנו. וביערת הרע מקרבך.
       
       משפחות שכולות, תנחומי הכנסת כולה נשלחים לכן, משפחות אשר הרצח פגע בהן. יהי זכרם של אלה שנרצחו ברוך, ויהי הלקח לקח המדינה כולה.
       
       אני מזמין את השר לביטחון פנים להיות ראשון הדוברים בדיון אשר אני מקיים לפי סעיף 47. תינתנה בו לכל נציגי הסיעות האפשרות להביע את עמדותיהם ואת דברם ואת השתתפותם באבל המשפחות. ראשון הדוברים יהיה בן שפרעם וראש הסיעה הערבית הגדולה, חבר הכנסת מוחמד ברכה, ולאחר מכן נלך לפי התקנון. כבוד השר, בבקשה.
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, בני המשפחות השכולות משפרעם, תושבי שפרעם, בתאריך 4 באוגוסט, לפני פחות משבוע, סמוך לשעה 17:45, נסע אוטובוס "אגד" בקו 165 מקריית-אתא לשפרעם. כאשר האוטובוס הגיע לשכונה הדרוזית בשפרעם, חייל לבוש מדי צה"ל החל לירות לעבר הנוסעים בנשק מסוג M-16. כתוצאה מהירי נהרגו ארבעה נוסעים תושבי העיר שפרעם: האחיות דינה עאדל טורקי והאזר עאדל טורקי, בנות 21 ו-23, נאדר עטאללה חאיק בן 52, ונהג האוטובוס מיכאיל בחות' בן 56. כמו כן, נפצעו 16 נוסעים נוספים בדרגות פציעה שונות.

רן כהן (מרצ-יחד):
       
       נדמה לי שצריך לומר על ההרוגים "נרצחו" ולא "נהרגו". הם לא היו במלחמה.
       
השר לביטחון פנים גדעון עזרא:
       
       אני שולח מכאן את תנחומי ואת תנחומי ראש הממשלה וממשלת ישראל כולה למשפחות הנרצחים, ומאחל החלמה מהירה ושלמה לכל הפצועים.
       
       אנחנו רואים באירוע הזה פיגוע טרור לכל דבר, והרצח הזה הוא רצח שפל של אזרחים תמימים, שלא היה להם שום קשר לשום דבר.
       
       כתוצאה מן הפיגוע הקשה נעצר האוטובוס בכביש פנימי ראשי בתוך השכונה, ובמקום החלה התפרעות של המונים לעבר האוטובוס. כוח משטרה מתחנת שפרעם שהגיע למקום השתלט על האוטובוס. אני רוצה להגיד כאן, שבמשטרת שפרעם יש 56 שוטרים. ביום האירוע היו 38 מהשוטרים בדרום הארץ, בסיוע לכוחות הביטחון שם. שאר השוטרים הגיעו במהירות האפשרית למקום. בהשתלטות על האוטובוס נאזק החייל הרוצח באזיקים - נשקו נלקח ממנו עוד קודם לכן על-ידי אזרח ונמסר לשוטר של תחנת שפרעם - ונעשה ניסיון להוציאו מן האוטובוס על-ידי המשטרה, אולם כיוון שההמון החל להתפרע ולתקוף את החייל ואת השוטרים שגוננו עליו, הוא הוחזר לאוטובוס. ההמון החל ליידות אבנים וחפצים לתוך האוטובוס כאשר השוטרים בתוכו. כתוצאה מכך, נופצו חלונות האוטובוס ונפצעו 14 שוטרים שהיו באוטובוס, שהופנו אחר כך לבתי-החולים השונים. השתוללות ההמון מנעה מכוחות המשטרה והחילוץ להגיע לזירה כדי לחלץ את גופות האזרחים שנרצחו ואת החייל.
       
       בשלב מסויים, כוח המשטרה, בסיוע תושבי השכונה, הצליחו לחלץ את גופות הנרצחים מן האוטובוס ולהעבירם לתחנת המשטרה. בשלב זה, ההמון הזועם הצליח לפרוץ לתוך האוטובוס ולתקוף את הרוצח והשוטרים שהיו בתוך האוטובוס באבנים, בקבוקים, מקלות וחפצים קהים. השוטרים ניסו למנוע ולהגן בגופם על המחבל, אולם הוא נפצע אנושות ונפטר במקום. ההמון השתולל בתוך האוטובוס וגרם נזק לרכוש. גופתו של החייל נשארה באוטובוס תחת שמירה של המשטרה עד לשעה 23:00, כאשר כוח גדול של שוטרים פרץ למתחם הזירה והצליח להוציא את גופתו בעזרתם של כוהני דת.
       
מוחמד ברכה (חד"ש-תע"ל):
       
       זה בעיקר מה שאתה רוצה לומר?
       
השר לביטחון פנים גדעון עזרא:
       
       אני מתאר קודם כול את האירוע.
       
היו"ר ראובן ריבלין:
       
       חבר הכנסת ברכה.
       
מוחמד ברכה (חד"ש-תע"ל):
       
       אתה לא מהדורת חדשות. אתה שר לביטחון פנים.
       
השר לביטחון פנים גדעון עזרא:
       
       אני לא מבין מה הבעיה.
       
היו"ר ראובן ריבלין:
       
       חבר הכנסת ברכה, השר לעת עתה מוסר אינפורמציה.
       
מוחמד ברכה (חד"ש-תע"ל):
       
       זה מביש.
       
היו"ר ראובן ריבלין:
       
       נא לאפשר לקיים את הדיון בלי קריאות ביניים. לא כדאי להתחיל קריאות ביניים, מפאת כבוד האנשים. כל אחד יאמר דברים על אחריותו.
       
השר לביטחון פנים גדעון עזרא:
       
       בסך-הכול, נפצעו באירוע 26 שוטרים, שהגיעו לטיפול רפואי בבתי-החולים.
       
       בגין האירועים הקשים, הוקם צוות חקירה בראשות קצין אגף החקירות של משטרת מרחב הגליל, שחוקר בשני מישורים: צוות אחד חוקר את הרצח שבוצע על-ידי החייל, וצוות שני חוקר את האירועים האחרים. צוות זה יחקור גם את נושא תקיפת השוטרים בנסיבות המחמירות שאירעו בתוך האוטובוס ובסביבתו הקרובה, וכן את העבירות שביצע ההמון המתפרע, שגרם נזק לרכוש.
       
       בשלב זה, כל החקירות בעיצומן. אנחנו עדיין לא סיימנו את החקירה. מדובר באירוע קשה ביותר, אשר ייחקר על-ידי הגורמים הרלוונטיים עד למיצויו כמתחייב.
       
       מעבר לפרטים הנ"ל, הפיגוע הזה והרצח הזה נפלו על כולנו כרעם ביום בהיר. לא שלא היו פה פיגועי טרור במדינת ישראל. היו רבים, ורבים וחמורים מאוד. אבל העובדה שחייל צה"ל נוסע לכפר ערבי ופותח באש לעבר אזרחים לא יכולה להתקבל על דעת אף אחד מאתנו. אנחנו מאותו יום בודקים וחוקרים כיצד האירוע הזה קרה. 
       
       החייל הזה, מסיבות שאינן נהירות לנו, מאחר שהוא כבר אינו בין החיים, לאחר שערק משירותו בצה"ל בעקבות אי-הסכמתו - אחת הסיבות היא אי-הסכמתו לתוכנית ההינתקות ואי-נכונותו לשרת בעניין - לקח אתו את נשקו, עבר מראשון-לציון לכפר-תפוח, ושם, אם שיתף או לא שיתף אחרים, הנושא הזה נמצא בחקירה.
       
       אין לי כל ספק שקיצונים שכמותו מכל הכיוונים הם סכנה אמיתית למדינת ישראל וליחסים שצריכים לשרור במדינה הזאת בין יהודים לערבים ובין כל בני העדות האחרות במדינת ישראל. אנו נגיע, ללא כל ספק, לחקר האמת, עד כמה שניתן. לא היינו רוצים שמקרה כזה יקרה בשום פנים ואופן פעם נוספת, וחובת כולנו, במיוחד בבית זה, לעשות הכול כדי לבודד את האירוע הנורא הזה, לדעת מה גרם לו ומה אנו יכולים לעשות כדי למנוע אירוע דומה.
       
       הימים ימים קשים, הם מלאים בהסתות מכל הסוגים ולכל הכיוונים, חובת כולנו לעבור אותם בצורה הטובה ביותר. כולנו זוכרים אירועים קשים בעבר, כולנו זוכרים כיצד כל האוכלוסייה ניזוקה מכך, וחובת כולנו למנוע את הדברים.
       
       היתה השבוע ישיבה של ועדת הפנים של הכנסת, שהוקדשה לנושא זה. שם הרחבנו בנושאים הללו. אין לנו כל ספק שאת האירוע הזה צריך לחזור ולהוקיע, הרוצח הוא רוצח, הפיגוע הוא פיגוע והטרור שכוון לאזרחים תמימים בארבע השנים האחרונות, גם כלפי יהודים וגם כלפי ערבים, הופנה הפעם לעבר ערביי ישראל. ערביי ישראל אינם צד בנושא זה. אם יש מקום ששם קיים דו-קיום אמיתי, הוא בשפרעם. אני רוצה לשלוח את תנחומי, ואין תנחומים כאשר בן משפחה נפטר. אבל הכנסת הזאת, משטרת ישראל, ממשלת ישראל יחד אתכם בימים הקשים הללו, וכל עצה וכל מעשה שנוכל לעשות כדי למנוע פיגוע מסוג זה, נעשה אותו. תודה.
       
היו"ר ראובן ריבלין:
       
       תודה לשר גדעון עזרא. אני מתכבד להזמין את חבר הכנסת מוחמד ברכה, בן העיר שפרעם, לשאת את דברו כראשון הדוברים על-פי סעיף 47, וגם כחבר הסיעה הערבית הגדולה ביותר בכנסת. בבקשה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אורחים נכבדים, ראשית אני רוצה להפנות כמה מלים למשפחות בשפה הערבית.
       
       (נושא דברים בשפה הערבית)
       

רוני בר-און (הליכוד):
       
       הוא יוכל לתרגם?
       
היו"ר ראובן ריבלין:
       
       הוא ודאי יחזור על זה גם בגרסה העברית.
       
מוחמד ברכה (חד"ש-תע"ל):
       
       אדוני היושב-ראש, אני מודה לך. אגיד אותו תוכן בשפה העברית. האמת, יש פיתוי אחרי  הדברים של השר גדעון עזרא לחרוג מהכוונות שלי לשאת נאום מאוחד ומפייס, אך לא אעשה את זה. 
       
       ראשית, אני רוצה להודות ליושב-ראש הכנסת, שיזם את הדיון וביטא בעצם אחדות מקסימלית של הציבור בישראל, יהודים וערבים, שבאה לידי ביטוי בגינוי הפשע הטרוריסטי בעיר שפרעם. אני חושב שהעובדה שיושב-ראש הכנסת הגיע לשפרעם כדי לנחם, וגם יזם את הכינוס הזה, זה דבר שמדבר בעד עצמו, וזאת על אף חילוקי הדעות התהומיים בנושאים שונים, כפי שאני אומר את זה, וכפי שהיושב-ראש אומר את זה, כמעט בכל הנושאים, אבל לפחות בנושא האזרחי, כיבוד חיי אדם, כיבוד ערכי השוויון והדמוקרטיה, אני מקווה שכולנו נהיה מאוחדים היום.
       
       הבוקר קיבלתי באי-מייל מכתב ממכר שהכרתי בביקורי האחרון לפני כמה שבועות בברזיל, והוא ראש הקהילה היהודית שם. התרגשתי מהמכתב הזה, מכתב שמביע סולידריות והשתתפות בצער המשפחות. אני חושב שכך הדברים צריכים לבוא לידי ביטוי, גם בתוך מדינת ישראל וגם מחוצה לה.
       
       אני יכול להעיד כבן המקום, כבן העיר שפרעם, שהנרצחים לא עסקו בפוליטיקה, לא היו מעורבים פוליטית, לא היו מאורגנים במפלגות, לא הלכו להפגנות ולא הלכו לעצרות. אך הגזענות ביקשה את דמם בפתח ביתם. זה יכול להביא אותנו למסקנה אחת ויחידה, שאי-אפשר לומר שמה שקורה לא מעניין אותי ולא אכפת לי. גם כשתגיד את זה, זה עדיין לא ערובה לכך שהגזענות, שהשנאה לא תגיע לפתח ביתך.
       
       אנו, בני האוכלוסייה הערבית במדינת ישראל, רשמנו בכבוד ובהערכה את גילויי הסולידריות והתנחומים של אישים ממלכתיים ואנשי ציבור ואנשי עמך. אנו מציינים את ביקוריהם של נשיא המדינה, של יושב-ראש הכנסת, של שרים, את ההודעה הנחרצת של ראש הממשלה בגינוי הפשע הנורא. אך האנשים שממלאים תפקידים ממלכתיים צריכים לתרגם את הגינוי למדיניות נגד הגזענות והאפליה, נגד אותם טרוריסטים שכתובותיהם ידועות ושמותיהם ידועים והסכנות הנשקפות מהם ידועות. לא צריך לנחש ולא צריך לחכות לפשע הבא. 
       
       הציבור הרחב, שגינה והביע רגשות של סולידריות ושל השתתפות באבל – יש לתרגם את הגינוי לניסיון כן לשקם את הקשרים עם האוכלוסייה הערבית ולשקם את הקשרים הרעועים עם הדמוקרטיה האמיתית, דמוקרטיה שסובלת בשנים האחרונות ממכות קשות, גם חקיקה בעלת אופי גזעני, גם מדיניות מפלה וגם הסתה שלוחת רסן נגד הציבור הערבי. יש ניסיונות מכוערים להכפיש את האוכלוסייה הערבית, כאלה שקוראים להם גיס חמישי, ומפלגות שמתארגנות סביב מצע הטרנספר וכאלה שמתייחסים אלינו כאל סכנה דמוגרפית וכאויב. 
       
       הלקחים של אוקטובר 2000 לא הופקו במלואם. מאז ועד היום 18 אזרחים ערבים נהרגו ביריות של כוחות הביטחון. כמובן, אני לא מקשר בין הפשע הזה לכוחות הביטחון, אלא אני רק מציין שאותן מסקנות שהוסקו ושחוברו בוועדת-אור - ושם נאמר מפורשות שיש חלקים במערכת הביטחון שמתייחסים לאוכלוסייה הערבית, אזרחי מדינת ישראל, כאל אויבים. לו הבעיה, אדוני היושב-ראש, היתה הבעיה של אותו פושע לבד, היינו אומרים שהפושע מת, אבל הבעיה היא איך אנו כולנו נייבש את בצת הגזענות, הכיבוש והשנאה, כי כל עוד הבצה הזאת קיימת, היא תייצר יצורים שיהרגו בנו כולנו. 
       
       אדוני היושב-ראש, רבותי חברי הכנסת, אנחנו שואלים את אותה שאלה שאמורה להדהד בבית הזה - כיצד ומה עוללה לישראל השליטה על עם אחר. מעם מוכה סבל, הפכו את העם הזה לעם ממיט סבל. כל מה שההיסטוריה היהודית צעקה נגדו, הפך לפתע מותר בשם נושאי שמה כמובן. אגואיזם לאומני, דורסני ועבה-עור צמח בתוך המדינה הזאת; האלימות פשתה במערכות החיים כולן והפכה שפה רשמית.
       
       אפילו ראש הממשלה, ששוחח אתי ועם חברי ביום שישי, דאג לציין שגם הוא מאוים. אין לאום לגזענות, אין לאום לטרור, הוא פסול מכל צד ומכל בחינה, אבל גם אם מטרותיו, שנקבעו על-ידו מראש, מכוונות כלפי ערבים - אם הוא יהודי - זה עדיין לא נעצר, ואנחנו כבר היינו במחזה התעתועים הזה כשנרצח ראש ממשלה במדינת ישראל. 
       
       אדוני היושב-ראש, אנחנו רוצים היום, מכאן, בישיבה המיוחדת של הכנסת, לומר שלנו, האוכלוסייה הערבית במדינת ישראל, אזרחי המדינה, יש לנו בית במקום הזה, שאנחנו רוצים לגונן עליו; לנו בארץ הזאת זיכרונות שאנחנו רוצים להתרפק עליהם; לנו בארץ הזאת ילדים שאנחנו רוצים שיגדלו באווירה נקייה, כשהם נושאים בכבוד את סמל האנושות וההשתייכות. 
       
	אנחנו רוצים לומר, שיש לנו עתיד בארץ הזאת שאנחנו רוצים להגן ולגונן עליו, אבל אנחנו גם אומרים שאנחנו לא לבד כאן. אנחנו מקשיבים בקשב רב לאותם גינויים שבקעו כמעט מכל מקום בחברה היהודית. זו שעת כושר כדי לומר שהדם שנשפך לא הלך או לא ילך לשווא. איך הוא לא ילך לשווא? אם נצליח להתעלות מעל הרגע הזה כדי לבנות חיים אחרים - חיים של דמוקרטיה, חיים של שוויון, חיים של שלום. מחלוקות יהיו, היו וימשיכו להיות, אבל גם מתוך המחלוקת אפשר להוציא פרחים של חיים משותפים על בסיס של שוויון ודמוקרטיה. תודה רבה, אדוני. 

היו"ר ראובן ריבלין:
       
       תודה רבה לחבר הכנסת מוחמד ברכה. ראשון הדוברים בדיון הכללי - יושב-ראש האופוזיציה, חבר הכנסת טומי לפיד, ואחריו - חבר הכנסת דוד לוי מטעם הליכוד.
       
       רבותי, אנחנו קבענו שהדיון יהיה שש דקות לכל בן-אדם, כדי שיוכלו לדבר. אני לא רוצה להפסיק, אבל השתדלו לעמוד בזמנים. תודה רבה. השעון הוא רק כדי להראות לכם איפה אתם נמצאים. 

יוסף לפיד (שינוי):
       
       אדוני היושב-ראש, תנחומינו למשפחות של הנרצחים בשפרעם, לתושבי שפרעם ולכלל הציבור הערבי. אני גם כתבתי על כך מכתב לראש עיריית שפרעם, בשם שינוי. 
       
       אני גם מגנה את הלינץ' שבוצע ברוצח זאדה. מדינת חוק לא נבחנת ברגעיה הקלים, אלא ברגעיה הקשים, ואסור היה שזה יקרה, ואני מחכה לתוצאות החקירה של המשטרה, שהשר הממונה עליה דיווח לנו עליה, אבל אנחנו לא יכולים לעבור גם על זה בשקט. 
       
       אדוני, האווירה שבה מתרחשים דברים כאלה היא קשה מנשוא. קח לדוגמה את ההצעה - ואין לי ביטוי אחר מלומר: הפאשיסטית - של האדון ליברמן, שרוצה לעשות טרנספר המוני של ערביי ישראל - -

צבי הנדל (האיחוד הלאומי - ישראל ביתנו):
       
       כמה מנדטים אתה מפסיד מזה?

יוסף לפיד (שינוי):
       
       - -  שלא על דעתם. אנשים שנולדו בארץ הזאת - אבות אבותיהם נולדו בארץ הזאת, ואומרים להם  - - -

צבי הנדל (האיחוד הלאומי - ישראל ביתנו):
       
       אותי מסלקים על דעתי? חוצפן.

קריאות:
       
       - - -

היו"ר ראובן ריבלין:
       
       חבר הכנסת הנדל, רבותי. 

צבי הנדל (האיחוד הלאומי - ישראל ביתנו):
       
       הם נשארים על אדמתם. אותי מגרשים מהבית. חוצפן אחד.

היו"ר ראובן ריבלין:
       
       חבר הכנסת הנדל, אני מבקש לשמור על האווירה של ישיבה שבה הזמנו גם את משפחות האנשים אשר נרצחו במעשה שהוא מעשה תועבה.

אליעזר כהן (האיחוד הלאומי - ישראל ביתנו):
       
       גם בגוש-קטיף נרצחו הרבה אנשים. הרבה מאוד אנשים.

רוני בר-און (הליכוד):
       
       - - -

היו"ר ראובן ריבלין:
       
       חבר הכנסת בר-און, אנחנו בכנסת לא יכולים ולא מוסמכים לעשות צנזורה על דבריהם של אנשים. הוא מדבר לעניין שהוא רוצה לדבר בו. 

יוסף לפיד (שינוי):
       
       אנחנו לא נוכל להימנע מאסונות כאלה אם לא נוריד את הטון של הוויכוח הציבורי, שהגיע לפסגות שלא היו כמוהן מאז קום המדינה.
       
       ואומנם, אומר היועץ המשפטי לממשלה - בצדק, מבחינה משפטית - שלא הוכחה ההסתה שעמדה מאחורי רצח רבין - - -

יוסי שריד (מרצ-יחד):
       
       היא אמירה מגונה, ואי-אפשר להגיד עליה "בצדק  מבחינה משפטית". 

יוסף לפיד (שינוי):
       
       אני חושב שמבחינה משפטית הוא אמר את זה בצדק; מבחינה ציבורית, ודאי שהסתה היא שגרמה לרצח רבין, כמו שוודאי שהסתה היא שגרמה לרצח בשפרעם. 
       
       אי-אפשר לעשות פה חלוקה של הסתה שכן מוצאת חן בעיני להסתה שלא מוצאת חן בעיני. הסתה היא הסתה היא הסתה. 

היו"ר ראובן ריבלין:
       
       נכון מאוד.

רוני בר-און (הליכוד):
       
       לפני דקה הסתת נגד ליברמן. 

יוסף לפיד (שינוי):
       
       רבותי. תשמע, עוד לא התאחדתם עם המפלגה של ליברמן, אז חכה.

היו"ר ראובן ריבלין:
       
       לא, לא להיכנס.

רוני בר-און (הליכוד):
       
       עכשיו אתה מסית נגדנו. 

היו"ר ראובן ריבלין:
       
       לא כדאי להיכנס לוויכוחים. רבותי, לא להיכנס לוויכוחים פוליטיים. הסתה היא הסתה.

יוסף לפיד (שינוי):
       
       אני יכול לומר דבר אחד. אני יכול לומר, אדוני היושב-ראש - ואת זה אני בפירוש אומר לא רק כראש שינוי אלא כראש האופוזיציה - הממשלה הזאת פשטה את הרגל, על שתי מפלגותיה המושחתות. 

צבי הנדל (האיחוד הלאומי - ישראל ביתנו):
       
       אבל אם הוא יכניס אותך, זה בסדר...

יוסף לפיד (שינוי):
       
       תראו מה קורה במפלגת העבודה, מפלגתו של דוד בן-גוריון, מפלגה, אדוני, שחרתה על דגלה את היושר הציבורי ואת הליברליזם. עשרות אלפי זיופים בתוך מערכת מפלגתית של מפלגת העבודה - - -

רוני בר-און (הליכוד):
       
       - - - משפחות יושבות ביציע - - -

יעקב מרגי (ש"ס):
       
       מה הקשר? - - -

קריאות:
       
       - - -



היו"ר ראובן ריבלין:
       
       חבר הכנסת בר-און, חבר הכנסת מרגי. כבוד יושב-ראש האופוזיציה, יש לי הערכה רבה - - - רבותי, אני מציע לא לעשות חשבונות מפלגתיים. יש לנו היום כל היום. אני אקיים את הישיבה עד - - -

יוסף לפיד (שינוי):
       
       זה לא חשבון מפלגתי, זה חשבון לאומי - - 

אבשלום וילן (מרצ-יחד):
       
       זו לא ישיבת אזכרה. נו, באמת...

יוסף לפיד (שינוי):
       
       - - נגד שתי מפלגות שהושחתו - - -

היו"ר ראובן ריבלין:
       
       זה לא הדיון. 

רוני בר-און (הליכוד):
       
       אדוני יכול להפסיק - - -

היו"ר ראובן ריבלין:
       
       שמעתי. חבר הכנסת בר-און, אתה לא עוזר לי. כבוד יושב-ראש האופוזיציה, יושבות פה אתנו - - -

רוני בר-און (הליכוד):
       
       - - -

היו"ר ראובן ריבלין:
       
       חבר הכנסת בר-און. חברי הכנסת. כבוד יושב-ראש האופוזיציה, אנחנו כרגע לא עושים את החשבון בין המפלגות בנושא שאינו שייך לאותו - - -

יוסי שריד (מרצ-יחד):
       
       יש לי בקשה - - - 

יוסף לפיד (שינוי):
       
       אדוני, יורשה לי לקבוע שזה כן שייך, מפני שנוצרת פה אווירה כאשר השלטון - - -

יוסי שריד (מרצ-יחד):
       
       - - - שהדובר אמר שהוא מדבר בשם האופוזיציה. הוא מדבר בשם עצמו - - -

היו"ר ראובן ריבלין:
       
       ואתה אומר שהוא לא מדבר בשם האופוזיציה. 

רן כהן (מרצ-יחד):
       
       הוא לא מדבר בשמי. 

יוסף לפיד (שינוי):
       
       - - - כאשר השלטון - - -

היו"ר ראובן ריבלין:
       
       תהיה לך הזדמנות, חבר הכנסת שריד, לומר זאת. 

יוסף לפיד (שינוי):
       
       תראה, לאור מה שקורה במפלגתך, אני מבין שאתה כואב את זה. 

קריאות:
       
       - - -

היו"ר ראובן ריבלין:
       
       רבותי. אני מוסיף דקה. 

יוסף לפיד (שינוי):
       
       לא ייתכן שיהיו לנו מפלגות בשלטון - שתי מפלגות נשארו בסך הכול בשלטון - - 

רוני בר-און (הליכוד):
       
       שינוי - - -

יוסף לפיד (שינוי):
       
       - -  אחת יותר מושחתת מהשנייה - - 

היו"ר ראובן ריבלין:
       
       יש לו עוד דקה וחצי לדבר על השלטון, והוא יופסק אחרי זה.

יוסף לפיד (שינוי):
       
       - -  באווירה כזאת לא ייפלא הדבר שיש פה פירוק מכל אמות המידה המוסריות והחוקיות. 
       
       עם זאת - ואת זה אני כבר לא אומר בתור ראש האופוזיציה - רבותי, האינטרס הלאומי ממדרגה ראשונה השבוע הוא ביצוע ההינתקות, ואני חושב שזה אינטרס גם של הציבור הערבי, ואני חושב שאנחנו צריכים לרכז את כל כוחותינו בנושא זה ולעשות את כל יתר החשבונות אחרי ההינתקות. 
     
היו"ר ראובן ריבלין:
       
       תודה לחבר הכנסת יוסף טומי לפיד. חבר הכנסת שריד, כשאתה תעלה תאמר אם דיברו בשמך או לא, הרי אדוני מדבר. אני מזמין את חבר הכנסת דוד לוי לדבר, ואחריו יבוא חבר הכנסת אפרים סנה, בשם מפלגת העבודה. בבקשה.
       
דוד לוי (הליכוד):
       
       אדוני היושב-ראש, חברי הכנסת, המשפחות השכולות האבלות, כולנו כואבים את כאבכן. על החברה הישראלית כולה הוטל כתם במעשה הנורא, שאין נורא ממנו, שבו צעיר יהודי, חייל, מבצע טבח שכזה. שום דבר, שום דבר לא יכול להצדיק מעשה נתעב שכזה. 
       
       בוודאי ובוודאי שבבואנו לדבר על המשותף הזה בכאבנו, אין, אין, ולא יכולה להיות הצדקה לערב בזה נושא פוליטי או דעה כלשהי. הדבר הזה הוא של כולנו, ועלינו כולנו לגנות את המעשה הנתעב הזה. לא זאת דרכו של אזרח ישראלי, ותהיה דתו אשר תהיה. במקום הזה נוצרו חיים משותפים, שעל-פי כל כלל היו בלתי אפשריים כאשר ישראל עומדת במלחמה על נפשה עשרות בשנים מיום הקמתה. זוהי רקמה עדינה, שכל אחד מצווה לשמור עליה, יהודים ולא יהודים. 
       
       עם כל הטענות, ויש, וגם מוצדקות, אין להיסחף - בכאבנו כאשר יקירינו נרצחים בראש חוצות, באוטובוסים, ביישוביהם, בבתיהם, אין להפנות אצבע מאשימה – יש להפנות אותה כלפי המרצחים, בצדק – אף לא במידה כלשהי, אף לא ברמז לאזרחים הערבים שלנו, בשום פנים ואופן. הדבר הזה קשה, זה נכון, אי-אפשר להכתיב התנהגות, רגשות וכאב, פעם לצד זה פעם לצד אחר. 
       
       כאשר דבר כזה קורה, יש להיזהר, ובפרט הפוליטיקאים. יש ויכוח במדינה, בתוך העם, ויכוח קשה, נוקב, כואב, ויש לו מחיר קשה מאוד, אין לערב אותו בשום פנים ואופן, או לנסות אפילו להבין מעשה כזה. בשום פנים ואופן.
       
       ולמגינים על זכותם של האזרחים הערבים, אומר רק זאת, המדינה היא המגינה על אזרחיה כולם, הדבר היסודי הזה בחיינו חייב לעמוד לנגד עינינו, יהודים וערבים כאחד. המדינה, והמדינה זה אינו איזה דבר בקוסמוס, אלא כאן. המדינה היא גם אנחנו, בני-אדם.
       
       בוויכוחים כאן לא אחת נאמרים דברים מקוממים, הן מצד יהודים והן מצד ערבים.  בבית הזה היזהרו בלשונכם, היזהרו בדבריכם, ראו את היש הגדול, שהוא מנת חלקנו בחיינו המשותפים בארץ הזאת, שחרף הכול הם מתקיימים. והציבור הערבי ברובו, ברובו, לאורך כל השנים, גילה נאמנות למדינת ישראל, בכל התהפוכות שהיו, בכל המלחמות, ומדי פעם אמירות פוליטיות מאנשים פוליטיים בעת שלבנו נשבר ודמנו נשפך גם מטילים כתם על האוכלוסייה הערבית.
       
       הדבר שקרה בשפרעם פגע בכולנו, כאב לכולנו, הרגשנו שמשהו הכתים את כולנו, אנשים שלווים, נוסעים שלווים, באותה מידה של כאב על יהודים הנרצחים, באותה מידה, בכל בית, כל הורה יכול היה להרגיש את תחושתם של הורים שאיבדו את היקר מכול בעקבות המעשה הזה. 
       
       לכן, אדוני היושב-ראש, לא רק תנחומים כשלעצמם הם דבר המתחייב ממידת הדין האנושית, היהודית, המוסלמית והנוצרית במקרה שכזה, אלא עלינו לנסות באמת - ואני מברך אותך, את הנשיא וכל מי שהיה בימים אלה לנושא המסר - לזכור את המסר הזה לאורך כל ימות השנה, כי אסור שהיש הזה ייפגע. 
       
       נכון, יש הרבה תחומים שחייבים לזכור שהן זכות בסיסית של כל אזרח, ועלינו לנסות לתקן, לא כנתינה, אלא כחובה ממלכתית. 
       
       בשירותי בממשלות ישראל יעידו, יעידו כל עדות ישראל, זה מה שעמד לנגד עיני - עשייה שהביאה שמחה, לילדים, בבניית כיתות ובשיפור בתנאים. אבל זה חייב לעמוד לנגד עינינו כולנו, ולא צריך להיות תוצאה של המאשימים והמתגוננים, כי אם עשייה ממלכתית של כולנו, למען חיינו המשותפים בארץ הזאת שלנו. 
       
       המעשה הנורא של הלינץ' הכתים, הכתים - צריך לחקור איך קרה שחייל כזה צעיר, שעוד לא ראה, עוד לא בא בימים, הגיע למה שהגיע, ואנחנו שומעים דברים מקוממים, איך התגלגלו העניינים באין מטפל, באין מתעניין, ונשק מסתובב לו. כך צריך גם לחקור איך הלינץ' הזה נעשה, כי זה בלתי נסבל.
       
       גם התמונה הנוראה של איברים של בן-אדם, ויהיה פושע אשר יהיה - יש חוק, יש מדינה. אדם יבוא על עונשו, ואיש לא ייקח את החוק לידיים, בשום פנים ובשום מצב. אין הצדקה ולא יכולה להיות הצדקה לכך.
       
       אני חוזר ואומר: החיים שלנו יקרים יותר מכל השקפת עולם, כי זאת ההשקפה הקדושה והמקודשת מכול, לאפשר את החיים המשותפים כאן, בארץ הזאת. כאנשי ציבור, חובה זו חייבת לעמוד לנגד עינינו תמיד.
       
       למשפחות הכואבות, האבלות, השכולות, לבנו אתכן וכאבנו אתכן. מי ייתן ולא יהיה עוד מעשה, לא מצד יהודי ולא מצד ערבי, ולא תהיה הכללה בהאשמה כאשר יש מקרה בודד שכזה, שהוא קודם כול אבל לכולנו. אבל גם למשפחתו של הרוצח, משפחה אשר איך היא תחיה? נראה כולנו ונלמד כולנו ונשמור כולנו ונישמר כולנו, ומעל לכול, נשמור על היחס, על דרך של כבוד, על תיקון העיוותים, על חזרה להרמוניה בחיינו המשותפים ונעשה כל מאמץ ליצור אמון הדדי בין יהודים לערבים במדינה הזאת. 
       
       אני מקווה, שהממשלה והכנסת יהיו דוגמה בעשייה הממלכתית הזאת. לציבור הערבי בישראל אני רוצה לומר דבר, שאולי כל אחד מאתנו נושא אותו בלבו, בפרט בשעות הקשות שעברו עלינו ושאנחנו עוברים ומי ייתן ולא נדע כמותן בעתיד, כאשר אנחנו קוברים את מתינו, קורבנות הטרור הנורא. אני רוצה לפנות אליכם: שלא תהיה אצבע מאשימה כלפי יהודים, כפי שאסור - גם אם היתה בקרב בודדים, צריך לעקור אותה - להאשים ערבים בכל המקרים שהטרור חולל מה שחולל ושפך את דמנו כך. במקרה הנורא והנתעב הזה לא האוכלוסייה היהודית כולה, אף לא חלקה אשמה, ודאי לא המדינה. לא ולא. אנחנו חיים ונחיה בארץ הזאת ונתקן את מה שיש לתקן מתוך תחושת החובה לעשות זאת. ועלינו לדעת - יד חמה מחפשת את היד האחרת, החמה גם כן, בתקווה משותפת. 
       
       הימים האלה קשים לכם, קשים לכולנו. מן השמים תנוחמו.
       
היו"ר ראובן ריבלין:
       
       תודה לחבר הכנסת דוד לוי. אני מזמין את חבר הכנסת אפרים סנה, ואחריו - את חבר הכנסת יעקב מרגי.
       
אפרים סנה (העבודה - מימד - עם אחד):
       
       אדוני היושב-ראש, חברי הכנסת, בני המשפחות השכולות מהעיר שפרעם, בשבוע שעבר כולנו נדהמנו, זועזענו אבל לא הופתענו. לא הופתענו כיוון שקיים במדינה גרעין קשה, קיצוני, קנאי, אלים, רצחני, שעושה כישר בעיניו.
       
צבי הנדל (האיחוד הלאומי - ישראל ביתנו):
       
       אנשי ראשון-לציון, ככה אתה מדבר עליהם?
       
היו"ר ראובן ריבלין:
       
       חבר הכנסת הנדל, תניח לו, זה לא פשוט. ההערה לא מובנת תמיד.
       
אפרים סנה (העבודה - מימד - עם אחד):
       
       צבי הנדל, אני לא מבין למה אתה נזעק. אתה הרי לא משתייך למחנה הזה, לגרעין הזה. אמרתי שיש גרעין קשה, קיצוני, קנאי, אלים ורצחני. היות שאתה עודדת אותי לעסוק בשאלה גם איפה הוא נמצא, אני אגיד את הכתובת: הוא בעיקר מרוכז במאחזים בלתי חוקיים שטרם הורדו, באזור יהודה ושומרון, או בגדה המערבית, אם תרצה, שם קני המרצחים האלה. איך אני יודע? כי אני ראיתי. ראיתי ביותר ממקום אחד איך האנשים האלה באישון לילה באים ומנסרים מאות עצי זית של פלסטינים כדי לכרות את מטה לחמם. מי שכורת עצים - כורת גם בני-אדם. לו היו הולכים נגדם ביד קשה ובזרוע נטויה, כמו שנוהגים במחבלים, יכול להיות שהתופעה הזאת היתה נבלמת. יכול להיות שהיתה מושגת איזו הרתעה.
       
       אלה האנשים שיוצאים ומתנכלים לתושבים פלסטינים בגדה. עוקרים עצים, מפזרים שמן, משחיתים בארות באזור שנמצא בשליטתנו, באחריותנו. הרוצח משפרעם, דמותו כדמות המחנה שממנו הוא צמח. זו האמת. אנחנו, כמדינה, נוקטים כלפיהם יד רכה מדי. 
       
       אבל לא רק הסלחנות רוצחת אלא גם ההסתה. הבאתי פה ציטטה. שואלת אשה את הרב: מה היחס הראוי לערבי הישראלי, לזה שעובד אצלה ביישוב, ב"סופר"? ערבי, תושב ישראל, מה היחס אליו? האם לדבר אתו? הוא חברותי, אנחנו משחקים אתו ומשוחחים אתו. עונה לה הרב שמואל אליהו: לא רק שאסור לומר לו שלום, אסור להעסיק אותו, אסור לקנות ממנו עגבנייה או למכור לו אוטו. אסור לתת לו תעסוקה. עם לא מפרנס את אויביו. צריך להיזהר ממנו בשבע עיניים, לראות שהוא לא מחזיק סכין או חומר נפץ בתיקו. צריך לחשוד בו אלף פעמים ובצדק. 
       
       אני לא רוצה להגיד מה העניין הזה של אסור לתת לו תעסוקה, אסור למכור לו עגבנייה, מה זה מזכיר לי, כיהודי. מוטב שלא אגיד. אבל מי אומר את הדברים האלה? הרב שמואל אליהו, מחמשת הרבנים הכי חשובים של הציונות הדתית. חבר הכנסת לוי, הרב שמואל אליהו נכבד אצלכם במחנה, נכון?
       
יצחק לוי (ציונות לאומית דתית מתחדשת):
       
       מאוד.
       
אפרים סנה (העבודה - מימד - עם אחד):
       
       והנה, תראה איזה דברי גזענות בוטה הוא משמיע. אל תגידו: עשבים שוטים.
       
יצחק לוי (ציונות לאומית דתית מתחדשת):
       
       תלמד לקרוא דברי רבנים. אל תיקח שני משפטים - - -
       
אפרים סנה (העבודה - מימד - עם אחד):
       
       תראה, יש לי פה שפע של ציטטות מהרב אליהו, ובחרתי את זו שמתייחסת ספציפית לערביי ישראל. כך הוא אומר: אל תמכור לו אוטו, אל תקנה ממנו עגבנייה ואל תעסיק אותו. גם ההסתה רוצחת, וההסתה באה מהרבנים האלה, שמביאים בושה על רבני ישראל, אבל הם נמצאים במחנה הזה. 
       
       לכן, גם בסלחנות וגם בהסתה צריך לטפל בבחינת "וביערת את הרע מקרבך", שלא יקרה רצח נוסף. הקורבן הנוסף - ואני מזהיר פה מעל במת הכנסת - הקורבן הבא של הרצחנות לא בהכרח יהיה מבני הגר אלא מבני שרה, והלוואי שאתבדה.

היו"ר ראובן ריבלין:
       
       כך או כך, רצח הוא רצח. חבר הכנסת מרגי, בבקשה, ואחריו - חבר הכנסת צבי הנדל.
       
יעקב מרגי (ש"ס):
       
       אדוני היושב-ראש, חברי חברי הכנסת, משפחות הנרצחים, תושבי שפרעם, הרצח בשפרעם הינו רצח נתעב והרוצח הינו רוצח נתעב. המעשה של הרוצח הוא מעשה לא אנושי, לא מוסרי ולא יהודי. הנרצחים והפצועים הינם אזרחים חפים מפשע, שחרב עליהם עולמם בן רגע בגלל מעשה מטורף. מעשה מטורף של רוצח מטורף, שפעל על דעת עצמו ורק על דעת עצמו, וכל המטורפים שתומכים במעשיו ראויים לגינוי זהה לזה של הרוצח.
       
       אדוני היושב-ראש, חברי חברי הכנסת, קורא אני מכאן לבדוק ולמצות את הבדיקה עד תום, איך התרעותיה של המשפחה נגד בנה לא קיבלו התייחסות בצבא, איך כל הנורות האדומות שדלקו על הרוצח לא פקחו את עיני המערכת הצבאית, וכאן המערכת, תקראו לה המדינה, נכשלה.
       
       אני מצדיע לאוכלוסייה הערבית, שידעה להתמודד עם הפיגוע הנפשע הזה כמקרה בודד ולא כמגמה, ואכן ידעו לנהוג באיפוק, ועל זאת אני שוב מצדיע. אני מצדיע לחברה היהודית הישראלית על הגינוי הרחב מקצה לקצה. אני מצדיע לכוחות המשטרה, שלא הספיקו לנוח, וחלק מהשוטרים אף לא הספיקו להתקלח מאירועי שדרות ואופקים, ועלו צפונה מרחק ארבע שעות נסיעה. אדוני היושב-ראש, הייתי בסיור בצפון באותו יום, מרחק של דקות מהכניסה לשפרעם, עברתי בכביש משגב, ואני מדליק ושומע על המעשה הנפשע. בדרכי חזרה ראיתי את שיירות השוטרים שועטות צפונה. אני מודה לך, יושב-ראש הכנסת על ההזדמנות שנתת לעם בישראל ולעולם כולו ולהפגין את ההזדהות של העם היהודי עם ערביי ישראל  ואת דרך הטיפול של הדמוקרטיה באירוע טרור זה.
       
       אני שואל את הרוצח הנתעב: מה השגת? מה רצית לעשות? להבעיר את המדינה במבער השנאה? לא הצלחת, וברוך השם שלא הצלחת. אדוני היושב-ראש, אולי מעשה זה יביא את החברה הזאת, החברה המשותפת של ערביי ישראל והעם היהודי, להפסיק את הניכור ההדדי, להפסיק את ההסתה ההדדית, לקרוא לערביי ישראל להשתתף בהוויה הישראלית כאזרחי ישראל, בעלי חובות וזכויות. למדינה אני קורא: אנא, טפלו בבעיותיו של המגזר הערבי, ישמו את הדוחות, את ההמלצות של הוועדות בעניין הציבור הערבי.
       
       אדוני היושב-ראש, חברי חברי הכנסת, אינני יכול שלא להתייחס ללינץ' שבוצע ברוצח, עם כל הסלידה ממנו וממעשיו. אין מקום בישראל לנטילת החוק לידיים. בחברה שלנו, במציאות שלנו, במדינה רוויה טרור, וכדאי שלא לתת לגיטימציה למעשה הלינץ', כדי שחס ושלום לא יהיו מעשים דומים בעתיד, ולוואי שלא יהיו יותר פיגועים. 
       
       אם זאת ישיבה מיוחדת, שבה אנחנו רוצים לפייס ולהזדהות עם אזרחי ישראל הערבים, אי-אפשר שלא לסיים ולאזכר את מקומם של הערבים והחרדים, לצערי הרב, עם עוד מגזרים שונים בדוח העוני ומפת הפערים במדינת ישראל.
       
       לסיום, ההסתה מסוכנת, השנאה מסוכנת, זו לא עת חשבון מי עשה יותר, מי הסית יותר, מי שנא יותר, אך כולנו יודעים, והרגשנו על בשרנו, ודי די לשנאה.
       
היו"ר ראובן ריבלין:
       
       תודה רבה לחבר הכנסת מרגי. חבר הכנסת צבי הנדל, ואחריו - חבר הכנסת יוסי שריד.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברות וחברי כנסת, משפחות משפרעם, משפחת השכול, פושע נאלח, רוצח נתעב, מטורף - אני מנסה לדמיין לעצמי, כששמעתי על זה בחדשות, אוטובוס, אני חוזר על הדמיון הזה כל פעם - נוסעים בו אנשים תמימים, חוזרים הביתה. פתאום קם  - אני לא רוצה להגיד אפילו חיית אדם כי זאת בושה לחיות - ורוצח אנשים. 
       
יוסף פריצקי (צל"ש - ציונות, ליברליות ושוויון):
       
- - -

היו"ר ראובן ריבלין:
       
       לא, לא, לא חבר הכנסת פריצקי, הוא בסך הכול מנחם אבלים. חבר הכנסת פריצקי  - - - 
       
יוסף פריצקי (צל"ש - ציונות, ליברליות ושוויון):
       
יש כבוד גם למוסד, אדוני.

היו"ר ראובן ריבלין:
       
       חבר הכנסת דוד לוי היה שם, חברת הכנסת קולט אביטל. כל זמן שאני רואה על פני המשפחות שהם לא רואים בזה טרדה אלא - - - 
       
יוסף פריצקי (צל"ש - ציונות, ליברליות ושוויון):
       
       הם בוודאי שלא.
       
צבי הנדל (האיחוד הלאומי - ישראל ביתנו):
       
       אנשים, שבנסיעה סתמית, פתאום נפתחת עליהם אש ונרצחים בדם קר. סתם, לא עשו שום דבר, שום דבר רע ודאי, ודאי לא מהסיבה הזאת נרצחו, אלא בגלל דתם או מקום מגוריהם או אני אפילו לא יודע מה. זה מטריף את הדעת. 
       
       מדי פעם, בכל תחנה כזאת, חייבים לעשות חשבון נפש ולזכור שיש לנו אחריות גדולה לתהליכים כאלה שמתפתחים. מאוד קל להסית, כמו שעשה קודמי, יושב-ראש סיעת העבודה. הוא מייד הדביק איזו סטיגמה -  חבורה. הופתעתי שלא אמר מתנחלים. צריך לעשות הרבה יותר עמוק מזה. קל מדי לעשות את החשבונות הפשטניים. ודאי ממקום מגורי – אני יודע, יש כאלה שטוענים שהם זמניים - אתה מנסה לחשוב, כשאתה הולך על תהליכים היסטוריים, לאומיים, מה לומדים מהם. 
       
       מה לומד היום הרחוב העזתי המצוי, שאני חי בתוכו קרוב ל-30 שנה? הם לא כולם רוצחים, לא כולם "פדאיון", לא כולם אש"ף ולא "חמאס" - הרוב המוחלט הם בני-אדם. נכון, יש גם מנהיגות כזאת ואחרת, יש גם פושעים, רוצחים ומחבלים, אבל הכול נמדד באחוזים בודדים אם בכלל, אם לא בפרומילים. הרוב המוחלט הם בני-אדם. מה הם לומדים? הם לומדים, בניגוד למה שהם ידעו עד לפני שנתיים, שרצח וטרור כדאי - אפשר להשיג אתו דברים. 
       
       אולי הדביל הזה שהלך לרצוח אמר: אם הערבים מצליחים להבריח את היהודים ברצח, אולי גם אנחנו צריכים לרצוח. אני מנסה לחשוב מה הבן-אדם חושב, אלא אם כן הוא באמת היה מטורף. אני לא יודע, אני לא מכיר אותו, ברוך השם שאני לא מכיר אותו. זה שהוא היה מטורף זה ברור, אבל אולי קלינית הוא היה מטורף, אני לא יודע, ואז אין לו מה לחשוב. מה הוא יכול לחשוב על דבר כזה? שאולי רצח משתלם, ואולי אותם - ויש כאלה גם בעזה הרוויה בדם - אוהבי שלום, אתם לא מגיעים להישגים. מי שמגיע להישגים, להבנתם לפחות, הוא מי שרוצח. 
       
       האחריות גדולה מאוד. היא מעבר לחילוקי הדעות הפוליטיים היומיומיים בין ימין לשמאל, אנשי ארץ-ישראל השלמה וכאלה שלא.
       
       היתה תקופה שהובלנו תהליכים בקנה-מידה עולמי, לא רק ישראלי מזרח-תיכוני. אני תמיד חוזר על זה, כי זו היתה בשבילי גאווה לאומית אדירה - נושא חטיפת המטוסים. ישראל הובילה את הפסקת חטיפת המטוסים. ישראל הבהירה לעולם שלא מנהלים משא-ומתן עם טרטריסטים וכו', והצלחנו להוביל מהלך שאחר-כך, עשרות שנים, עד אסון מגדלי התאומים, לא נחטפו מטוסים. 
       
       היום אני מנסה לחשוב למה אנחנו מובילים, מה אנחנו רוצים שילמדו מאתנו הצעירים או שילמדו העמים מסביב או העולם כולו או השכנים הכי קרובים שלנו. לצערי הגדול, המסקנות שלי הן לא כל כך מעודדות, ולכן כל אחד מאתנו, עם ובלי קשר למעשה המדיני העכשווי של גירוש אנשים מאדמתם, צריך לחשוב היטב ולדעת, שהחיים לא מתחילים ונגמרים בקוניוקטורה פוליטית קטנה, שהנה עכשיו ניצחתי, אמרתי שצריך לעקור והנה עוקרים, ולא חשוב איך ולמה ומתי, ואם זה באמצע המלחמה, אם זה מעודד טרור או לא, העיקר לבצע. היה ראוי שבבית כזה יחשבו קצת יותר לעומק לאן דברים כאלה יכולים להוביל. תודה. 
       
היו"ר ראובן ריבלין:
       
       תודה רבה לחבר הכנסת הנדל. אני מזמין את חבר הכנסת יוסי שריד, ואחריו – חבר הכנסת סלומינסקי. 
       
יוסי שריד (מרצ-יחד):
       
       אדוני היושב-ראש, משפחות שכולות משפרעם, כנסת נכבדה, מאז הטבח בשפרעם לפני שבוע, אני שואל את עצמי מה היה לרוצח בראש כאשר בחר דווקא בשפרעם כזירת הרצח שלו, מה הוא חיפש דווקא בעיר הזאת. 
       
       מי יכול לדעת מה עובר בראש אפל, ששיקוליו שחורים משחור. ובכל זאת, רוצח, איש דמים, מבין שפגיעה בערבים מבטיחה לו מידה ניכרת של אהדה ותמיכה. לא בכל פעם אפשר ונכון ונבון להתנקש ברגע זה ממש בראש ממשלה יהודי, אבל להתנקש בחייהם של אזרחים ערבים, זה לא כל כך נורא. ההסתה הלאומנית המתמשכת כבר הכשירה קרקע ולבבות. 
       
       אני אתן לכם דוגמה. חבר הכנסת אפרים סנה הביא דוגמה, אבל לא הביא את הדוגמה הנכונה, ואולי חבר הכנסת יצחק לוי, שאמר לנו שאנחנו צריכים להבין פסקי-הלכה של רבנים, יסביר לנו איך צריך להבין את האמירה הזאת. המדובר ברב – וזאת לא הדוגמה היחידה – שהוא אומנם הרב של צפת, אבל הוא רב מאוד מקובל ורצוי למתנחלים, למתנגדי ההתנתקות. עד כדי כך מקובל ורצוי, ששרת המשפטים, היא ולא אחרת, הזמינה אותו כדי לשדל אותו שישפיע לטובה על התנהגות המתנחלים בטרם התנתקות. אני אביא שתי ציטטות. זה מופיע באתר האינטרנט "מוריה", שבו מתפרסמות שאלות ותשובות של גולשים מאמינים ושל רבנים ידועים וידענים. 
       
       את פעילי המחתרת היהודית, לדוגמה, מכנה הרב שמואל אליהו, שבמקרה וכנראה לא במקרה הוא הבן של רב ראשי לשעבר – אדוני היושב-ראש, אתה תהיה השופט איך אנחנו צריכים להבין את זה – וכידוע אנשי המחתרת היהודית היו רוצחים, הם רצחו: "צדיקים גמורים. אני לא חושב שהם רוצחים שפלים, חס וחלילה. את העבודה הזו היתה הממשלה צריכה לעשות ולא עשתה, אצלנו ביהדות" – חידוש מפליג, חידוש הלכתי תורני, אני מצטט עכשיו – "אצלנו ביהדות יש רצח מוצדק      - - - ". לא ידעתי. 
       
היו"ר ראובן ריבלין:
       
       באיזה הקשר הוא אמר את זה?
       
יוסי שריד (מרצ-יחד):
       
       המחתרת היהודית. אבל מה זה משנה באיזה הקשר? "אצלנו ביהדות יש רצח מוצדק".
       
היו"ר ראובן ריבלין:
       
       הקם להורגך. 
       
יוסי שריד (מרצ-יחד):
       
       לא "הקם להורגך" – "אצלנו ביהדות". הרי גם בעשרת הדיברות לא כתוב: לא תרצח, אלא אם... כתוב: "לא תרצח". נקודה. 
       
רן כהן (מרצ-יחד):
       
       זה ההבדל בין רצח להרג. 
       
יוסי שריד (מרצ-יחד):
       
       נכון. "אצלנו ביהדות" – איזו יהדות? זה יהודי, זה? 
       
       ציטטה שנייה, על היחס הראוי לערבים. לא הציטטה שהביא אפרים סנה, קונים מוכרים, כן לקנות, אסור למכור. על היחס הראוי לערבים: "אפילו אלה שבימי שלום נקראים 'הטובים', מצווה להורגם, שלא יסייעו לאלה הלוחמים בנו". איך אני צריך להבין את פסק-ההלכה הזה, שנבצרו מבינתנו פסקי-הלכה? "אפילו אלה שבימי שלום נקראים 'הטובים', מצווה להורגם, שלא יסייעו לאלה הלוחמים בנו. ואפילו רק מסייעים את חבריהם במאכל ובמשקה וכדומה – הם נחשבים לוחמים שמצווה להילחם בהם". זה העניין. מי שרוצה לטשטש, לטייח, להעלים, להשתמט, אין חלקי עמו.  
       
       אין ספק שהרוצח בחר בשפרעם משום שהוא התכוון לשבש את מהלך ההתנתקות. הוא עצמו אמר את זה. למה בשפרעם? כי הוא ציפה לתגובה פרועה של הציבור הערבי בישראל, שתחזיר את הארץ לתוהו ובוהו ולימים הנוראים של אוקטובר 2000, וההתנתקות תיעצר. מבוקשו הזדוני של הרוצח לא ניתן לו. ציבור אזרחי ישראל הערבים הפגין מידה עילאית של איפוק. המשפחות השכולות בשפרעם גם הן מתאבלות על יקיריהן בדרך נאצלת, שמעוררת הערצה וכבוד. גם ועדת המעקב גילתה אחריות, וזה לא היה לה קל. מי שלא התנסה בגילוי אחריות ברגעים כאלה, לא יודע להעריך. 
       
       אבל ועדת המעקב שגתה כאשר תבעה שלא לחקור את מעשה הלינץ' שלאחר הטבח. מדינת ישראל היא מדינת חוק, למרות כל הפרצות, החולשות, הסכנות, המומים, הפגמים. ובמדינת חוק גם רוצחים, יהודים וערבים, עומדים למשפט. זאת עמדתנו מאז ומתמיד. אני רוצה להאמין שראשי הציבור הערבי, חברי, ימצאו את הדרך להסתלק מעמדתם, שהיא עמדה מזיקה, מסוכנת, לא שקולה ובעיקר לא מוסרית. 
       
       אדוני היושב-ראש, עייפה נפשי לטיעון מימין נגד ההכללות כביכול: אל תכלילו, אל תכלילו. רבותי, לאחר המחתרת היהודית, לאחר אוטובוס 300, לאחר יורם שקולניק, לאחר עמי פופר, לאחר ברוך גולדשטיין, לאחר יגאל עמיר, לאחר מאות מקרים של פגיעה בנפש וברכוש, זה כבר לא עשב שוטה, זאת ערוגה שוטה. הרוצחים כבר לא לבדם, לא לפני הרצח וגם לא אחריו. יש להם, לרוצחים, תומכים ואוהדים. הם לא מסתתרים, הם לא מתביישים, הם חושפים את עצמם ומגלים את דעתם כמעט בכל יום ובכל אמצעי תקשורת. 
       
       אנחנו מתחלחלים, אדוני היושב-ראש, לראות כנופיות כאלה של גלוחי ראש במדינות אחרות, שהן כנופיות פאשיסטיות, ניאו-נאציות, ואנחנו תוהים איך אותן מדינות מתוקנות כביכול מאפשרות לטיפוסים האלה לפעול במרחב הגלוי והפתוח. והנה, בחצר הקדמית שלנו הם צומחים להם, הפורעים, ומכים שורש ומתרבים באין מפריע. 
       
       הרי תנועת כך, לדוגמה, הוצאה כזכור מחוץ לחוק, אבל לא התנועה נמחקה, אלא החוק נמחק והכנופיה בשלה. שלטונות החוק כהרגלם, לרבות היועץ המשפטי לממשלה, אשר היו לו דברים – מטופשים בוודאי – אבל מסוכנים  מאין כמותם לומר היום, ושלטונות החוק כהרגלם עוצמים עיניים. גם הרוגי שפרעם הם הקורבנות הישירים של עצימת העין השערורייתית. 
       
       בלי שום הכללה, בלי שום הכללה, אני קובע בוודאות שלפחות ארבע התנחלויות הפכו לקנים של גזענות תוקפנית ואלימה: תפוח, איתמר, יצהר וחברון. במקום למחות את המקומות האלה ממפת הכיבוש עוד לפני שהכיבוש עצמו נמחה, הם לא רק ממשיכים להתקיים, אלא אף מתרחבים ומתעצמים. וציבור המתנחלים, על רבניו ומנהיגיו, מעולם לא תבעו להוציא את החוליגנים האלה אל מחוץ לגדר שלהם. במקום להתלונן מרה על ההכללות, כביכול, במקום לחזור שוב ושוב אל העשב השוטה, כביכול, הגיע הזמן שמתנחלים מתנגדי ההתנתקות והימין הלאומני כולו יטפלו בערוגה הרעילה שלהם, ואני מתכוון ב"טיפול" לטיפול שורש. בערוגה הזאת טמון זרע הפורענות והמרי והכפירה והאלימות, והזרע נבט מזמן. רוב הציבור בארץ משקיף על חלקת התרעלה הזאת בדאגה עצומה, אבל גם בבושה עמוקה. 
       
       לסיום, אדוני היושב-ראש, אני רוצה לסיים במשפט שאותו אני מקדיש למשפחות השכולות, המשפחות הטובות משפרעם, אשר בשעת כאבן הכבד מנשוא ידעו לכבוש את הכאב, ומשפחות שכולות מראשון-לציון, אשר הודיעו על החלטתן שהן לא מסכימות שהרוצח ייקבר ליד הבנים שלהן, שנפלו כולם על משמרתם. לא רק את כבוד הבנים הן הצילו. הן הצילו  את הכבוד של כולנו. בלעדיהן איך היינו נושאים את החרפה ולאן היינו מוליכים אותה. בשם רבים, אני בטוח,  נכיר למשפחות השכולות היהודיות והערביות טובה ותודה. לו ירבו בארץ כמשפחות שפרעם וכמשפחות ראשון-לציון.  
       
היו"ר ראובן ריבלין:
       
       תודה רבה לחבר הכנסת יוסי שריד. חבר הכנסת ניסן סלומינסקי, ואחריו – חבר הכנסת הלפרט. 
       
ניסן סלומינסקי (מפד"ל):
       
       אדוני היושב-בראש, שרים, חברי חברי הכנסת, בתחילת דברי אני רוצה לפתוח בניחום המשפחות השכולות ולשלוח ברכת רפואה שלמה לפצועים. כבר בתחילת דברי, בלי אבל ובלי שום דבר, אני רוצה לומר שהמעשה שנעשה הוא פשע מתועב, שאין לו שום הצדקה. אין שום הצדקה - אדם נברא בצלם אלוקים, ולצורך העניין לא חשוב אם הוא יהודי, או מוסלמי, או נוצרי, או כל דת או עדה אחרת. כל מי שנברא בצלם אלוקים יש איסור חמור ביותר לפגוע בו, גם מילולית, גם פיזית, בוודאי ובוודאי לא לרצוח. אין שום הצדקה בעולם – לא מדובר כאן במי שרצה להרוג אותך ואתה משכים להורגו. מדובר באנשים חפים מפשע, אנשים עמלי יום, שחזרו מיום עבודה, בנערות צעירות. אין שום סיבה שבעולם ושום הצדקה, ולכן הגינוי – המלה "גינוי" היא מלה עדינה, צריכה להיות מלה הרבה יותר חריפה  – מכל קצות הקשת. כאן לא משנה מה דעותי הפרטיות מבחינה פוליטית, בנושא הזה אין הבדל. 
       
       דבר שני - חבל שקודמי יצא - אני מציע לחברי: בואו לא נעשה מה שאתם לא רוצים שיעשו לכם. הרבה יותר פיגועים ורצח חפים מפשע נעשו על-ידי אנשים פושעים שהם אזרחי מדינת ישראל ממוצא ערבי. כמו שאתם לא רציתם – ואני גם אומר לחברי הכנסת שהרבה פעמים משתמשים בזה - ולא עלה בדעתנו שלנו, שאם אזרח ישראלי ממוצא ערבי עושה את זה, אז נאמר שכל האזרחים הישראלים ממוצא ערבי שותפים לעניין, שכולם נמצאים בערוגת העשב השוטה, ולא עשינו הכללה, אל תיפלו אתם בנושא הזה. 
       
       אם אתם תיפלו בזה, כמו שאני שומע הרבה מכם, וגם את קודמי שדיבר כאן,  ותעשו השלכה, מחר כשיעשו את ההשלכה ההפוכה לא תדעו מה להגיד, לא תדעו להסביר את ההבדל. כל הסבר שתסבירו לא יהיה שייך. פה יש אנשים שמזמן לא היו צריכים - וגם פה יש אנשים כאלה. פה יש ארגון שיצא מחוץ לחוק ופה יש ארגונים שיצאו. ברגע שאתה עושה את זה, לא תוכל להבדיל. 
       
       אני חושב שאנחנו צריכים לקבל על עצמנו לדעת – וכך נגזר עלינו שנחיה ביחד באותה מדינה, באותה ארץ – אם אנחנו רוצים לצמצם, בואו נצמצם צמצום אמיתי, ולא שכשמדובר עלי נצמצם, ונרחיב ונכליל כשמדובר על אחרים.
       
       דבר אחר, אני חושב שהוועדה עשתה טעות גדולה בזה שביקשה שלא ידונו בכל ההליכים שקרו לאחר מכן. כמו שאתם לא רוצים, כמו שאצלנו לא יעלה על הדעת – ומה שתושבי שפרעם הרגישו, ובצדק, אנחנו מרגישים אחרי כל פיגוע ופיגוע. כשנרצחים חפים מפשע, אין הבדל בין דם לדם, אבל לא עלה בדעתנו למצות את הדין. יש במדינת ישראל דין ודיין, והוא צריך לעשות את זה. לא עלה בדעתנו שאנחנו נעשה את החשבון. לא לרוצח השפל ולא לכוחות הביטחון שרוצים להגן עליו. לא יעלה על הדעת שמישהו ייקח את החוק לידיים בדבר כזה, ולא יעלה על הדעת שמישהו ישפוך דלק – אם זה נעשה - על שוטרים, להכות, לחבל בהם. לכן אתם הראשונים שצריכים לבקש שימצאו ויבדקו מה קרה שם, כדי להסיר את העננה השחורה הזאת. ההתנהגות של תושבי שפרעם לאחר מכן ושל כל ההנהגה שלכם היתה למופת, אבל היה קטע שחור, עם ענננה שחורה, וצריכים להסיר אותו – כן לחקור וכן לבדוק, ואם יש כמה עשבים שוטים שעשו את זה, צריך למצות אתם את הדין כדי שזה לא יחזור. זו עננה שחורה שמכסה על הרבה. 
       
       אני מקווה ומתפלל שיותר לא יקומו, לא מכאן ולא מכאן, רוצחים מטורפים שחושבים שהם מצילים את העולם והם גורמים לנזק אדיר. שלא יקומו לא מכאן ולא מכאן, גם בלי זה יש לנו מספיק צרות. 
       
       
היו"ר ראובן ריבלין:
       
       תודה לחבר הכנסת ניסן סלומינסקי. סגן השר הלפרט, נציג אגודת ישראל, בבקשה. אחריו – חבר הכנסת ואסל טאהא.
       
שמואל הלפרט (אגודת ישראל - יהדות התורה והשבת):
       
       אדוני היושב-ראש, כנסת נכבדה. אני מצטרף לכל המגנים את הרצח הנוראי שהיה בשפרעם. אין ספק שמדובר במעשה חמור ביותר, ויש לגנות את הדבר בכל תוקף.
       
       במקביל, יש לגנות את הרצח של החייל היורה, שלמרות המעשה החמור והנורא שעשה, לא ייתכן שיקומו כאלה שייקחו את החוק לידיהם וירצחו אותו. מה גם, שלפי העדויות הוא היה כפות. על המשטרה לחקור את העניין ולנקוט את כל הצעדים הדרושים נגד האחראים לרצח. 
       
       עם זאת, אני מצטרף לקריאה שהושמעה כאן לכל הצדדים לגלות איפוק מרבי ולא לאפשר לקיצונים משום צד לבצע מעשים שכולנו נצטער עליהם. 
       
       חברי הכנסת, כואב מאוד הרצח של ארבע נפשות בשפרעם, אבל לא ייתכן שהכנסת תתעלם מאנשים רבים שקיפחו את חייהם השנה על-ידי התאבדות וכו', מפני שלא יכלו לעמוד במצב הכלכלי החמור, האכזרי, השורר במדינה. מקרים לא מעטים של התקפי לב, דום לב ומוות, היו בתקופה האחרונה כתוצאה מהגזירות הכלכליות הנוראיות. 
       
       דוח העוני הקשה ביותר בתולדותיה של מדינת ישראל שפורסם אתמול, הנתונים השחורים אפילו מן התחזיות השחורות ביותר, הדוח המצביע על יותר ממיליון וחצי עניים במדינה, מתוכם 714,000 ילדים עניים ורעבים, שגזלו מהם את פת לחמם - מספרים אלו חייבים לזעזע את אמות הספים. הממשלה לא יכולה להישאר אדישה ולהתייחס לכך כמו לעוד דוח. כל ילד שלישי בישראל עני - - -
       
היו"ר ראובן ריבלין:
       
       אנחנו נקיים דיון מיוחד על כך. 
       
שמואל הלפרט (אגודת ישראל - יהדות התורה והשבת):
       
       אני רוצה לנצל גם את ההזדמנות הזאת כשאני מדבר. 
       
היו"ר ראובן ריבלין:
       
       בבקשה, זכותך. 
       
שמואל הלפרט (אגודת ישראל - יהדות התורה והשבת):
       
       כי אנחנו עכשיו בפגרה. 
       
       ובקרב המשפחות החרדיות, כל ילד שני הוא עני. מדינת ישראל, אדוני היושב-ראש, עומדת במקום הראשון בעולם בשיעור הילדים העניים. מר אמיר גילת, יועץ שר האוצר, טען, כי רק שתי אוכלוסיות סבלו מהמצב הכלכלי, החרדים והערבים. ולהם, לדברי אמיר גילת, כמובן מותר לסבול. הם הרי לא אזרחי המדינה, לא אנשים בכלל, שצריכים בכלל להתייחס אליהם. האם הם אנשים? 
       
       העתונאי סבר פלוצקר כותב - אני מצטט - שמלבד הנימה הגזענית יש בה גם סילוף משווע. "אנחנו באמת בצמרת הצמיחה העולמית" – הוא כותב – "אין אף מדינה במערב או במזרח, שבה העוני צומח כמו בישראל. בשנה שעברה עלתה ההכנסה של העשירונים העליונים ב-6%, וההכנסה לנפש של העניים ירדה ב-9%. שר האוצר לשעבר אומר שמטרתו שיצאו לעבוד, ונראה שהוא לא ראה אפילו את הדוח על העוני, שבו כתוב ש-160,000 משפחות עובדות הן מתחת לקו העוני. 
       
       חברי הכנסת, המדינה סוערת בשבועות האחרונים בגלל הוצאת מפוני גוש-קטיף והשומרון מבתיהם. מדובר ב-1,800 משפחות. עם כל הכאב שכולנו שותפים לו, עם כל הצער שבדבר, נדמה לי שאסור לשכוח שבשנה האחרונה פונו יותר מ-2,000 משפחות מבתיהן, מפני שלא יכלו לעמוד בתשלומי המשכנתאות. 
       
יוסי שריד (מרצ-יחד):
       
       הרבה יותר. 5,000.
       
היו"ר ראובן ריבלין:
       
       חבר הכנסת שריד, אנחנו לא דנים בדוח העוני. חבר הכנסת רן כהן - הוא עוד דקה גומר, ואני לא אאפשר לו לדבר יותר זמן מהמותר, לא לנושא. 
       
שמואל הלפרט (אגודת ישראל - יהדות התורה והשבת):
       
       הארץ לא רעשה ושום סערת רוחות לא קמה כאשר אלפי משפחות נזרקות לרחוב בגלל מצבן הכלכלי הקשה. 
       
       אדוני היושב-ראש, המצב הכלכלי הקשה הוא פצצה מתקתקת שעלולה להתפוצץ בצורה קשה ביותר. ואני קורא לממשלה להתעורר, להתעשת, לעצור את ההידרדרות החברתית, ויפה שעה אחת קודם. 
       
היו"ר ראובן ריבלין:
       
       אני מאוד מודה לחבר הכנסת סגן השר שמואל הלפרט. 
       
       אני מזמין את חבר הכנסת ואסל טאהא. בבקשה, אדוני. ואחריו חבר הכנסת, סגן יושב-ראש הכנסת, עבד-אלמאלכ דהאמשה. 
       
ואסל טאהא (בל"ד):
       
       (נושא דברים בשפה הערבית)
       
       אדוני היושב-ראש, חברי הכנסת, לאורך כל הימים שעברו קראנו ושמענו גינויים ברורים חד-משמעיים, מכל דרג, מראש הממשלה עד שאר השרים. גם חברי כנסת גינו בצורה חד-משמעית. אבל חלקם, ששמעתי כאן, וחלקם שקראתי באותו יום ובימים שעברו, לא התייחסו לאווירה - חלקם כן התייחסו. חלק מחברי הכנסת כן התייחסו, אבל שרי הממשלה – לפחות אלו ששמעתי – לא התייחסו לאווירה, להיסטוריה המתמשכת, לאסכולה שהתהוותה, לבית-המדרש שמחנך להסתה נגד ערבים. זו היסטוריה, אדוני היושב-ראש, זו היסטוריה מתמשכת. זה לא אקראי, אלו לא עשבים שוטים, כפי שדיברו חברים. עמי פופר הוא לא מהעשבים השוטים. ברוך גולשדטיין, זדה, יגאל עמיר – כפי שחבר כנסת יוסי שריד הסביר וציטט – זאת אסכולה שצמחה בחממות של הסתה. 
       
       הזהרנו לפני הרצח, לפני הטבח. כל הזמן הזהרנו שההסתה של הבכירים, של השרים, של חברי הכנסת, של המנהיגים במדינה הזאת נגד ערבים, רק תייצר טרור, ולא שמעו לנו. מהבמה הזאת הזהרנו. לא שמעו לנו. אני לא רוצה לצטט אמירות של שרים שציטטתי קודם. והזהרנו שההצהרות האלו יובילו אך ורק לרצח ולטרור. 
       
       כששר אומר: קחו את המקלות ותנו להם - שר בממשלת ישראל, שהיה אחראי על ביטחון הפנים - אז איך יפרשו אנשים כמו זאדה ואחרים את דבריו של השר הזה? איך יפרשו אנשים שחיים בתוך החממות בתפוח, בחברון ובהתנחלויות אחרות, את דבריהם של מנהיגים בכירים במדינת ישראל כשמדברים על סכנה דמוגרפית, כשאומרים שהערבים הם סרטן בגוף המדינה? איך יפרשו את זה אנשים פשוטים? הם יפרשו: קח את הנשק וצא להילחם, אין פירוש אחר. וכך מתחיל הפאשיזם. חוששני שאנחנו בתחילתו. 
       
       היינו עדים כאן לחקיקה גזענית, אדוני היושב-ראש, המופנית נגד ערבים. שמעתי את השר לביטחון פנים בוועדת הפנים משווה בין מקרים. אדוני היושב-ראש, אסור להשוות. כאן זאת מגמה, הסתה, הסיתו נגד המנהיגות הערבית, אמרו שהיא רק מדברת פוליטיקה, רק עוסקת בבעיה הפלסטינית – וחשוב לנו לעסוק בזה, זה אינטרס של כולם, לא רק של הפלסטינים, לא רק שלנו, גם שלכם, כשרים, כחברי כנסת מהצד האחר. זה אינטרס של כולם לעסוק בבעיה הפלסטינית, לפתור אותה ולהגיע לשלום צודק, שהוא אך ורק - - - 

היו"ר ראובן ריבלין:
       
       התחלת עכשיו בפרשה אחרת של הסכסוך הישראלי-ערבי, לא יהיה לנו זמן - - - 

ואסל טאהא (בל"ד):
       
       זה קשור - - - 
       
היו"ר ראובן ריבלין:
       
       אין ויכוח, אלא שאדוני לא יכול לסקור את הכול, אנחנו נמצאים כאן בישיבה מיוחדת. 
       
ואסל טאהא (בל"ד):
       
       אז בוועדת הפנים, אדוני היושב-ראש, שמעתי את הנאום שלך, אדוני, את דבריך, שמעתי את דבריו של השר גדעון עזרא. אתם תיארתם את הרצח וגיניתם, זה טוב. ראש הממשלה תיאר וגינה בצורה ברורה מאין כמותה.  כשהתקשר אל חברי הכנסת הערבים ואל המנהיגות הערבית, הוא דיבר בצורה ברורה, אבל זה לא מספיק ולא מספק, הוא שמחליט והוא שיכול לעקור את הטרור והחממות הללו, ששורשיהן מגיעים גם לספסלי הכנסת. 

היו"ר ראובן ריבלין:
       
       נא לסיים. 

ואסל טאהא (בל"ד):
       
       אדוני היושב-ראש, האוכלוסייה הערבית דורשת שינוי קונספציה. אני מסיים, אדוני היושב-ראש. האוכלוסייה הערבית דורשת שינוי קונספציה כלפיה, לא להתייחס אליה כאויבים. האוכלוסייה הערבית דורשת להפסיק את מדיניות פינוק המתנחלים הגזענים, שהופכים לזרם שסוחף אחריו המונים. השתיקה, אדוני היושב-ראש, רק תחזק את הגורמים האלה ורק תרחיב את הקרע בין הערבים ליהודים. זאת השעה לשנות את הקונספציה בכל התחומים ולגשר על הפערים, תודה. 

היו"ר ראובן ריבלין:
       
       אני מאוד מודה. חבר הכנסת וסגן יושב ראש הכנסת, עבד-אלמאלכ דהאמשה. 
       
עבד-אלמאלכ דהאמשה (רע"ם):
       
       כבוד היושב-ראש, אדוני השר, חברי חברי הכנסת, אני לא יכול שלא להתחיל במלים לאוכלוסייה הערבית. 
       
       (נושא דברים בשפה הערבית.)
       
היו"ר ראובן ריבלין:
       
       אם אדוני רוצה שכל נאומו יהיה בערבית, כמובן זאת השפה הרשמית, אבל לא יקבל עכשיו זמן מקביל בעברית. 
       
עבד-אלמאלכ דהאמשה (רע"ם):
       
       אדוני היושב-ראש, אמרתי, ואני חוזר ואומר, שלרצח הזה אין תקדים. לא שלא רצחו קודם בנו, הערבים, בתוך מדינת ישראל. אבל הורגלנו שמי שעושה את זה הם כוחות הביטחון, בין שהם שוטרים, בין שהם חיילים. הרוצח האחרון, גם אם הוא לבש מדים ונשא רובה של חייל, הוא צמח ובא מקרבה של אידיאולוגיה כביכול אזרחית, הוא לא בא לעשות את זה בשם כוחות הביטחון, שום פקודה, הוא בא מהאזרחות, הוא בא מההתנחלויות ומהאידיאולוגיה שמאיימת להמשיך ולהצמיח את הטיפוסים הנוראיים האלה. הוא בא מחממות הסתה, שרצחו גם קודם, וכל עוד המדיניות הזאת לא תשתנה ולא יושם לה קץ, ימשיכו להצמיח כאלה.
       
        אני שואל את הממשלה, שאין כאן אפילו שר שיושב לשמוע את הדיון - - - 

היו"ר ראובן ריבלין:
       
       השר הירשזון נמצא כאן. 
       
עבד-אלמאלכ דהאמשה (רע"ם):
       
       איפה היתה ממשלת ישראל בשעות הראשונות של הרצח הזה? למה עד השעה עשר בערב ועד שנשאלו שאלות בתקשורת: איפה הממשלה, איפה ראש הממשלה, רק אז יצאה הודעה, אומנם הודעה נחרצת, נכונה ובלשון ברורה, אבל רק בעשר בערב. 
       
       אני שואל, מה הם עשו מאז ומה הם מתכוונים לעשות? האם הפשע נחקר, האם מישהו בתוקף אחריותו ובתוקף סמכותו הולך לעצור, או כבר עצר את המשך השרשרת של הרוצחים האלה? האם ביום ראשון הקרוב מישהו ימנע את האפשרות, שהיא יותר מסבירה, גם לדעתם של גורמי ביטחון, שתהיינה התנכלויות, שאולי תהיינה פגיעות במסגד אל-אקצא ובמתפללים המוסלמים שיהיו שם באותו יום? 

       כולנו רוצים שחס וחלילה לא יהיה דבר כזה, אבל אני לא רואה שהשר לביטחון הפנים או ממשלת ישראל נוקטים צעדים בשטח. אני לא רואה את ממשלת ישראל מרחיקה את הפושעים האלה ודומיהם והופכת את אזור המסגדים לאזור סטרילי, נקי מכל אפשרות ומכל הצטברות של פגיעות כאלה. אני לא רואה אותה מנקה את השטח גם אצלנו, בציבור הערבי.

	ברצח הזה הכתובת היתה על הקיר. הכתובת עדיין על הקיר כל עוד המדיניות הזאת לא משתנה על-ידי קובעי המדיניות, ואנחנו לא רואים מעשים בפועל בשטח. לא מספיק שראש הממשלה מגנה ואומר בלשון ברורה וקשה. הוא חייב לעשות, זה תפקידו. אני ואתה, אדוני היושב-ראש, לא יכולים לעשות הרבה. אנחנו יכולים אומנם רק לגנות ולדבר ולעשות בשטח שיש לנו בו סמכות, אבל סמכותו של ראש הממשלה הרבה הרבה יותר רחבה. הוא האיש שצריך לעשות, הממשלה חייבת לעשות, ואנחנו לא רואים שהם עושים. 

       אומנם לא קבענו שתהיה ועדת חקירה ממלכתית. אני תבעתי זאת, אני ממשיך לתבוע זאת. אני חושב שחרף אי-ביצוען של המלצות ועדת-אור, ועדה ממלכתית נוספת יכולה רק לעזור לכולנו לשים את היד על המסיתים ועל המדיניות הפושעת, ולהדריך את כולנו איך בפעם הזאת אולי ניישם את המסקנות ולא רק נשלם מס שפתיים. תודה רבה, אדוני.

היו"ר ראובן ריבלין:
       
       תודה רבה. חבר הכנסת משה גפני, בבקשה, אדוני.

משה גפני (דגל התורה):
       
       אדוני היושב-ראש, אורחים נכבדים משפרעם, משפחות שכולות שהעם בישראל כואב את כאבכן, רבותי חברי הכנסת, אדוני השר, אני מבקש לומר בראשית דברי, מכיוון שחבר הכנסת שריד הזכיר את הדברים שנאמרו לגבי היהדות: אני אינני דובר היהדות, התורה מונחת בקרן זווית וכל הרוצה יכול ללמוד, אבל ממה שאני למדתי, ולמדתי הרבה שנים - שהתורה היא תורת חיים והחיים הם המוטיב המרכזי ביהדות, והתורה גם התייחסה למקרים שבהם אנחנו, היהודים, שולטים במדינה ויש מיעוט, במקרה שלנו זה מיעוט ערבי, וכיצד צריכים להתייחס אליו. והתורה קובעת, ולפי דעתי זה גם  לא ניתן לפרשנות: "ואהבתם את הגר כי גרים הייתם בארץ מצרים". יש חובה על המדינה - אני לא הולך רחוק, להרוג, שאין מושג כזה של רצח ביהדות, אין דבר כזה - יש חובה לתת למיעוט, כאשר אתה הרוב אתה חייב לתת לו שוויון זכויות מלא, מה שאגב המדינה לא עושה. אבל מי שאומר שהיהדות מצדיקה רצח כלשהו  או מכל סוג שהוא, פשוט איננו דובר בשם היהדות. תורה אחת, כתוב, יהיה לכם ולגר ולאזרח הארץ.  אין חוקים שונים, שאותו מותר, חלילה, להרוג, ואת השני צריך לשמור. 
       
       גם אי-אפשר לעשות הפליות בתקציבים לפי היהדות. המדינה צריכה לחלק את משאביה בתחומי החינוך, הבריאות, הרווחה, במידה שווה, מה שהמדינה לא עשתה אף פעם וגם היום היא אינה עושה. בזה היא לא רק מפלה את הערבים, יש עוד מיעוטים, לא מיעוטים לאומיים אבל מיעוטים בתוך העם היהודי, וגם שם היא לא שוויונית, אבל בציבור הערבי זה בולט.
       
        לכן, אני דוחה מכול וכול כל אמירה בשם היהדות שמצדיקה רצח כלשהו. היהדות כן מחייבת הגנה עצמית - ואני חושב שהיושב-ראש הזכיר את זה, וגם אתה הזכרת - הקם להורגך השכם להורגו. כאשר מגיע אליך בן-אדם, לא חשוב מי הוא, והוא רוצה להרוג אותך, חובה עליך להתגונן. הקם להורגך השכם להורגו, מה שלא היה בשום מקרה ובשום צורה ברצח בשפרעם. הרוצח נסע לשם במגמה לרצוח אזרחים חפים מפשע.

	לכן אני חושב  שאת החלק הזה צריך להוריד מסדר-היום.

	אדוני היושב-ראש, אני מקצר בדברי. אני משבח, אני חושב כמו רבים בארץ הזאת, את האיפוק של תושבי שפרעם, של ההנהגה המקומית וההנהגה בכלל, האיפוק שגילו בשעה מאוד מאוד כואבת ובימים מאוד מאוד כואבים, האיפוק שגילו המנהיגות והמשפחות השכולות בזמן הכי כואב שיכול להיות ליישוב, בזמן הכי כואב שיכול להיות למשפחה. האיפוק היה דבר שאני מוצא לנכון לציין אותו, ואני חושב שכמוני רבים בארץ הזאת חושבים כך.

	אבל יש דבר אחד שאני חייב לומר, ואני לא ממעיט בשום מקרה ממה שאמרתי עכשיו - מה שצולם והראו כיצד עושים לינץ' ברוצח הזה, והזכיר את זה חבר הכנסת שריד, ואמרתי לך שגם אני אומר את זה, אני חושב שצריך להתנער מזה. צריך להעמיד את העניין לוועדת חקירה, או לבדוק את העניין. אני לא אומר מה הגורם הטכני שצריך לעשות את זה. אבל במדינת חוק, אם אנחנו לא רוצים להגיע לאנרכיה, שיתחילו מעשי לינץ' כאלה כאשר בן-אדם רוצח, ולצערנו זה קרה - הוא צריך לעמוד לדין, הוא צריך לעמוד למשפט, הוא צריך לרצות את עונשו. הרחוב בשעות הכי כואבות, אני לא מתעלם מזה, צריך לגלות יותר איפוק ולהגיע למצב שבו הרוצח יועמד לדין.

	אני שוב כואב יחד עם עם ישראל את כאבן של המשפחות השכולות, וכולנו תפילה לקדוש-ברוך-הוא שלא יישא גוי אל גוי חרב ולא ילמדו עוד מלחמה. תודה רבה.

היו"ר ראובן ריבלין:
       
       בעזרת השם. תודה רבה לחבר הכנסת גפני. חבר הכנסת הרב יצחק לוי, ואחרון הדוברים - חבר הכנסת יוסף פריצקי.
       
       רבותי חברי הכנסת, לא נקבל לפי סעיף 47 החלטות היום, כי אני מבקש להביא לידי אפשרות שיושב-ראש הקואליציה ואנשי האופוזיציה, הסיעות הערביות והסיעות היהודיות, והסיעות משמאל ומימין, ינסו לקבל החלטה שכולנו נוכל להסכים עליה. לכן לא נקיים הצבעה היום אלא לאחר תום ימי האבל. 
       
       בבקשה, אדוני.

יצחק לוי (ציונות לאומית דתית מתחדשת):
       
       אדוני היושב-ראש, חברי הכנסת, משפחות שכולות משפרעם, ראשית אני רוצה להביע את תנחומי לכם. לצערי הרב, כאחד ממשפחת השכול, אני מתאר לעצמי מה אתם מרגישים, את הכאב ואת הצער, ואני כל כך מזדהה אתכם ומבקש שתקבלו את תנחומי בצורה כנה ואמיתית. אני גם רוצה להצטרף לשבח ההתנהגות והאיפוק של תושבי שפרעם. 
       
       אני חושב שבימים אלו של סערת רגשות כל כך גדולה מכל הצדדים, גם כאשר קורה דבר כל כך נורא כמו שקרה, רצח כל כך מתועב כמו שקרה, הייתי רוצה לשמוע בבית הזה רוח אחרת ולא רוח של הטחת האשמות. הקשבתי כמעט לכל הדיון, לדברי חברי הכנסת סנה ושריד, וחברי הכנסת הערבים וחבר הכנסת הנדל וחברי כנסת אחרים שדיברו, וחשבתי לעצמי, מה אנחנו עושים פה? אנחנו עושים פה טבלת האשמות לכל מיני קבוצות בעם? מה נאמר? בואו נעשה דירוג.

יוסי שריד (מרצ-יחד):
       
       אנחנו מאשימים.

יצחק לוי (ציונות לאומית דתית מתחדשת):
       
       אני מבין שאתה מאשים. תיכף אאשים בחזרה. אני חושב שזה לא הזמן להאשים.

יוסי שריד (מרצ-יחד):
       
       אין אף פעם זמן.

היו"ר ראובן ריבלין:
       
       חבר הכנסת שריד, אמרת את דבריך בצורה בהירה בזמן שהוקצב לך.

יצחק לוי (ציונות לאומית דתית מתחדשת):
       
       אני חושב שהזמן הוא להתאחד נגד האלימות בעם ישראל ולא להאשים. אנחנו נאשים את הציבור הימני ברצח אידיאולוגי ואת הציבור הערבי ברצח אידיאולוגי, ונאשים את ציבור השמאל בבוגדנות ובריגול.

יוסי שריד (מרצ-יחד):
       
       מה הייתם עושים - - - 

יצחק לוי (ציונות לאומית דתית מתחדשת):
       
       ונאשים את ציבור עיירות הפיתוח והעולים ברצח נשים, ומה עוד נעשה?

עסאם מח'ול (חד"ש-תע"ל):
       
       - - - 

יצחק לוי (ציונות לאומית דתית מתחדשת):
       
       אף רב לא אמר לרצוח, אדוני. אתה טועה. 

יצחק לוי (ציונות לאומית דתית מתחדשת):
       
       אתה טועה. אין כזה דבר. לא קיים ביהדות כזה דבר, רב שיגיד לרצוח. אין מציאות כזאת.

יוסי שריד (מרצ-יחד):
       
       מה זאת אומרת? קראתי לך מלה במלה.
       
יצחק לוי (ציונות לאומית דתית מתחדשת):
       
       אין כזה דבר בתורה היהודית ובהלכה של היתר לרצוח, אלא אם זה הגנה עצמית או מלחמה. לשום אזרח או אדם אסור לרצוח אדם אחר, לא יהודי ולא אחר, ואין הצדקה לזה, כמה שתחפשו ותגידו. אין שום הצדקה לשום רצח, ושום רב מעולם לא נתן הצדקה לשום רצח.
       
עסאם מח'ול (חד"ש-תע"ל):
       
       - - -
       
יצחק לוי (ציונות לאומית דתית מתחדשת):
       
       הרב אליהו לא אמר לרצוח, זו האשמה שפלה, לומר שהרב אליהו קרא לרצוח.
       
עבד-אלמאלכ דהאמשה (רע"ם):
       
       צוטט בעברית.
       
היו"ר ראובן ריבלין:
       
       אני הייתי מבין מזה שזה רצח - זה מה שהוא שאל, חבר הכנסת שריד. אני בהזדמנות הראשונה אענה לו.
       
יצחק לוי (ציונות לאומית דתית מתחדשת):
       
       הרב אליהו כבר שנה שלמה בכל דרשה שלו אומר, תתרחקו מאלימות, אל תרימו יד לא נגד זה ולא נגד אחרים, ואין לאף אחד רשות להרים יד, אני לא מדבר על לרצוח, מי מדבר בכלל על לרצוח. הוא מדבר על הרמת יד, על לתת מכה למישהו. אין רב שאומר דבר כזה, זה הכול השמצה קטנה ושפלה, לומר שרבנים קראו לרצוח. זה לא קיים. אני מציע לכל הציבור, ובעיקר לציבור הערבי: אל תלכו שבי אחרי השמצות אלה. אין רב שאומר לרצוח, אין דבר כזה.
       
       רבותי חברי הכנסת, משפחות יקרות משפרעם וכל המאזינים, חשבון הנפש צריך להיות יחד, לא בהאשמה של קבוצות כאלה ואחרות. להאשים זה הקל ביותר. הכי קל לומר, אתם אשמים, אתם גידלתם, ואז אנו נגיד לציבור הערבי: אתם אשמים, אתם גידלתם, ואלה יגידו, אתם, ואלה יגידו כך. אולי הגיע הזמן שנשב יחד באווירת פיוס, אחרת, ולא באווירה של אני מאשים. זה לא מביא לשום פתרון. אני מאשים גורר אני מאשים אחר. הפתרון הוא: אני אוהב, אני יחד, עם כל אזרחי מדינת ישראל, יהודים וערבים יחד, בואו יחד נמצא פתרון לבעיות האלימות. לא נחפה על אף אחד, לא מקבוצה זאת ולא מזאת. ואם השב"כ רואה לנכון לעצור במעצרים מינהליים אנשי כך, שיעצור. ואם השב"כ רואה לנכון לעצור ערבים מסוכנים, שיעצור. אנו ניתן יד לשלטון החוק לעשות כל מה שהוא צריך. ואנו כאנשי ציבור נבוא וייחר גרוננו לקרוא רק לאהבת הבריות ולא לשנאה, ונוריד את מפלס השנאה. הרי הרוצח הזה בשפרעם לא הרוויח דבר, הוא עשה רק נזק, וכל רוצח אחר יגרום אך לנזק. מישהו מעלה על דעתו שמישהו כאן מזדהה אתו? אין דבר כזה.
       
       משפחות יקרות, אנו אתכן בכאבכן, אנו מקווים שהרוח תשתנה בעם, שתהיה רוח פיוס.
       
היו"ר ראובן ריבלין:
       
       מה שחבר הכנסת שריד אמר, זה שיש אנשים, שאינם תלמידי חכמים, שיכולים לפרש דברים כפי שנאמרו ככאלה - - -
       
יוסי שריד (מרצ-יחד):
       
       לא צריך לפרש.
       
היו"ר ראובן ריבלין:
       
       פעמים אומרים: חכמים, היזהרו בדבריכם, ולפעמים יש דברים שיכולים להתפרש על-ידי אדם שאינו בקיא בצורה שאינה ראויה. לכן, חכמים היזהרו בדבריכם.
       
       אני מודה מאוד לחבר הכנסת והרב לוי. אחרון הדוברים - חבר הכנסת פריצקי, בבקשה. לאחר מכן נעבור להודעת הממשלה על התפטרותו של שר האוצר, וכמובן, ניתן אפשרות לשר האוצר המתפטר לומר דברים.
       
יוסף פריצקי (צל"ש - ציונות, ליברליות ושוויון):
       
       אדוני היושב-ראש, מורי ורבותי, משפחות יקרות, אני חש בושה וכלימה. אני עומד כאן על הדוכן ככלי ריק מלא בושה ומסתכל בפניכם ולא יודע לאן לשאת את החרפה. אני חש בושה קודם כול כיהודי, כי כפי שאמרו חז"ל, לפיכך נברא האדם יחידי, ללמדך שכל המקיים נפש אחת, כאילו קיים עולם מלא, וכל המאבד נפש אחת, כאילו איבד עולם מלא.
       
היו"ר ראובן ריבלין:
       
       מסכת סנהדרין.
       
יוסף פריצקי (צל"ש - ציונות, ליברליות ושוויון):
       
       וכאן הרבה עולמות אבדו, ואסור לנו לקבל את הדבר הזה.
       
       אני חש בושה כישראלי, כי אני אמון על מגילת העצמאות הקובעת שהמדינה תקיים שוויון זכויות חברתי ומדיני גמור לכל אזרחיה, בלי הבדל דת, גזע ומין, ואנו יודעים כאן שלא כך הוא הדבר. אך בעיקר אני מתבייש לא כיהודי וכישראלי, אלא כחבר כנסת וכשר לשעבר, שעל אף מאמצי וגם מאמציהם של אחרים לקדם, לעזור ולסייע לאוכלוסייה הערבית, לא צלח הדבר בידינו ולא הצליח, והמחדל הוא אבי-אבות הטומאה והחידלון ואפס המעשה, אולי הם שהביאו עלינו את האסון הנורא הזה. כי אחרי מהומות אוקטובר הוקמה ועדת-אור, שמסקנותיה הונחו בצד כאבן שאין לה הופכין. ובמקום ליישמן כפי שצריך היה לעשות, הניחו אותן בצד לעתיד לבוא.
       
       אגב, לא רק בדוח הזה לא עשו כלום; בכל הדוחות לא עושים דבר.
       
יוסי שריד (מרצ-יחד):
       
       עושים ההיפך.
       
יוסף פריצקי (צל"ש - ציונות, ליברליות ושוויון):
       
       לא עושים מאומה. פעם אמרתי, הדוח היחיד שאולי יוצא ממנו משהו בישראל, זה דוח תנועה. פרט לזה לא יוצא כלום.
       
       המחדל הנוסף הוא שכפי שמתברר, הוריו של המטורף הזה, אין לי הגדרה אחרת, אמרו: שמעו נא, יש לנו בן, שככל הנראה, השתבשה עליו דעתו. קחו ממנו את הנשק, עשו משהו, ואף אחד לא עשה דבר. איום ונורא. הולכים לשלטונות הצבא, האם אומרת: אמרו לי לנסוע לתפוח ולקחת את הנשק מהילד. מישהו השתגע שם. זו תשובה? ואפשר לראות את המשפחה הזאת ולהבין שהבחור המטורף הזה לא בא, ככל הנראה, ממשפחה שחינכה לרצח. להיפך, ההורים לא יודעים את נפשם מרוב צער, שכנראה, בנם נטרפה עליו דעתו. אבל במטורפים צריך לטפל. ואף אחד לא טיפל.
       
       ועכשיו כנראה, יהיה עוד מחדל, כי, רבותי, אנשי שפרעם, נעשה במטורף מעשה לינץ', ואסור לכם לשתוק על כך, כי האמינו לי, נוח לרשויות להמשיך במחדל וגם את המעשה הזה לא לחקור ולא לעשות אתו כלום. זה נוח. אנו ננאם, הימים יעברו, השמש תזרח ותשקע, ובא השמש ושקע השמש, ועולם כמנהגו נוהג. לכן, מכם צריכה לצאת הקריאה לחקור מעשה זה ולהביא את האשמים לדין, למשפט צדק, כי בכם לא נעשה משפט צדק. 
       
       אין לי הרבה יותר מה לומר, תנחומים לא מועילים למי שמתו מוטל לפניו. אני מקווה מאוד שיבוא יום ואוכל לעלות כאן על הדוכן, או מישהו אחר, ולומר שיש שוויון, יש אחווה, יש שלום ויש רעות.
       
       אולי אני אסיים במשפט מאוד יהודי, שאני מאוד מאמין בו, ואולי מקומו היום "עת שערי רצון להיפתח", כי הרי יש לנו כאן גם עוקד, גם נעקד וגם מזבח. אולי תהא השעה הזאת שעת רצון, רחמים, רעות, אחווה ושלום, ושנבוא לימים טובים יותר. תודה רבה.
       
היו"ר ראובן ריבלין:
       
       תודה רבה. רבותי, תם ולא נשלם הדיון שיזמנו לפי סעיף 47 או לפי סעיף 59. נאפשר לסיעות לשבת ביניהן על מנת למצוא דרך להוציא הצעת סיכום משותפת לכולם, ואם לא, כמובן נביא הצעות סיכום לא משותפות. ואז גם לפני ההחלטות, כבוד השר גדעון עזרא יסכם וגם יאמר את דברו, כסיכום לכל הדיון שנערך פה.
       
       משפחות יקרות, תושבי שפרעם כולם, אנחנו משתתפים באבלכם, אנחנו היום בכנסת ציינו את האירוע הנורא, את האסון הכבד ואת הפשע המטורף שנעשה לכם בפרט ולכולנו בישראל בכלל. תודה רבה לכם.
       
       
הודעת הממשלה על מינוי ממלא-מקום לשר

היו"ר ראובן ריבלין :
       
       רבותי השרים, חברי הכנסת, ביקשני מזכיר הממשלה להודיע את ההודעה הבאה: "נכבדי היושב-ראש, אני מתכבד להודיעך, בהתאם לסעיף 9(א)(7) לחוק הממשלה, התשס"א-2001, כי הממשלה החליטה לקבוע, בהתאם לסעיף 24(ב) לחוק-יסוד: הממשלה, כי השר אהוד אולמרט ימלא את תפקיד שר האוצר, נוסף על תפקידו כשר התעשייה, המסחר והתעסוקה".
       
       אני עושה זאת כמצוות בקשתו של מזכיר הממשלה, ומבקש להזכיר לכל חברי הכנסת, שמינוי כזה יכול להיות רק לשלושה חודשים, לאחר מכן צריך להביא מינוי אחר או לקבל את אישור הכנסת.
       
       
הודעת הממשלה על הפסקת כהונתו של שר האוצר בנימין נתניהו 
ועל העברת סמכויות משר לשר 
       
היו"ר ראובן ריבלין :
       
       רבותי חברי הכנסת, בראשית הדיון היום מסר השר המתאם, השר מאיר שטרית, הודעה על כך שהממשלה קיבלה את התפטרותו של שר האוצר, ולכן כמובן אחרי הודעה זו ולאחר הודעה על מינוי ממלא-מקום לתקופה מוגבלת, אני מבקש, על-פי בקשתו, להזמין את שר האוצר וראש הממשלה לשעבר, חבר הכנסת בנימין נתניהו, אשר כבר תפס את כסאו על ספסלי חברי הכנסת. בבקשה, אדוני.
       
בנימין נתניהו (הליכוד):
       
       תודה לך, אדוני היושב-ראש. ביום ראשון דיברתי אל העם בישראל והיום אני מבקש לדבר אתכם, חברי חברי הכנסת. אני רוצה להוסיף לכם ממד נוסף על המניע של החלטתי להתפטר, ואני גם רוצה לבקש מכם משהו, משהו שבעיני הוא בעל חשיבות עליונה.
       
       לפני 20 שנה, במאי 1985, כיהנתי כשגריר באו"ם, הגיע אלי מידע שהממשלה מתכוונת לאשר עסקה גדולה של שחרור 1,000 מחבלים, מה שכונה לאחר מכן "עסקת ג'יבריל". חשבתי שזו מכה איומה למדיניות שהובלנו, וגם אני אישית הצגתי בארצות-הברית ובעולם את העמדה, שלא נותנים פרס לטרור, אלא נלחמים בו. חשבתי שהכנסת 1,000 מחבלים מסוכנים לשטח תגרום לכך שהם יתקבלו כגיבורים, כמודל חיקוי לנוער הפלסטיני, הם יעמדו בראש חוליות, בראש ארגוני טרור, והתוצאה תהיה הסלמה גדולה באלימות.
       
       ידעתי שהשרים יהיו בדרך לישיבת הממשלה ביום ראשון בבוקר, הזמנתי ריאיון ב"קול ישראל" ותקפתי בחריפות רבה את ההצעה הזאת. במהלך ישיבת הממשלה, שמעון פרס היה אז ראש הממשלה, הוא כנראה רגז מאוד, כך נמסר לי, ויצאה הנחיה לכל השגרירים בעולם – והכוונה ברורה, למי היא כוונה – לשתוק.
       
       כינסתי את הצוות האישי שלי בלשכת השגריר באו"ם ואמרתי להם שאני הולך לעשות צעד שכנראה יגרום לפיטורי, כי אני לא אשתוק נגד הכרתי, מצפוני והבנתי, ואני הצעתי להם שיתחילו לחפש מקום עבודה. מייד לאחר מכן הזמנתי ראיונות נוספים, התראיינתי באותו יום לאחר מכן, ולאחר מכן. הודעת הפיטורים לא הגיעה.
       
       כתבתי אז מכתב לממונה הישיר עלי, יצחק שמיר, שהיה אז שר החוץ, ב-22 במאי 1985. אני מצטט: אחרי שנים של מלחמה עיקשת בטרור ודוגמה שנתנו לעולם כולו הפכנו את הקערה על פיה: בעצם הפלתו של אש"ף, הענקנו לו ניצחון כביר ובלתי צפוי, שפותח לפניו אפשרויות חדשות, זהו מהלך שעשוי לעורר גל של רציחות נוספות ושפיכות דמים בהיקף יותר גדול. זה בדיוק מה שקרה. כל אחד יודע את חלקם של 1,000 המרצחים הללו בהצתת האינתיפאדה וכל מה שהתגלגל אחר כך. ראיתי את זה, לא יכולתי לעשות שקר בנפשי ועשיתי מעש, עשיתי צעד.
       
       אני מעלה את זה כאן, כי אני שומע בימים האחרונים הסברים ופרשנויות. זה נורא פשוט: הייתי מוכן שיפטרו אותי אז, והייתי מוכרח להתפטר היום, משום שאם הדבר הזה גרם לנו נזק אז, והוא גרם הרבה נזק, אותו צעד של כניעה לטרור, הרי מה שאנחנו מחוללים כאן היום הוא נזק אין-ספור דרגות יותר גדול. 
       
       אני לא מתכוון רק למה שאמרתי לפני שלושה ימים, אמרתי שאני מוכן לצאת מעזה, אני לא מוכן לברוח, כי אם אני אברח, זה ירדוף אחרי, אם אני אפרוץ את השטח, זה ירדוף אחרי. אבל מה שאמרתי כבר לא מעודכן, כי ב-72 השעות שעברו מאז הודעתי על התפטרותי המצב הורע. הוא הורע, קודם כול, משום שהתברר שההסכם המוצע, שיבוא לאישורנו בכנסת, ההסכם עם מצרים, הוא מחורר, זה הסכם מוזר מאוד. מצרים מתחייבת למנוע הברחות מסיני לעזה, אבל היא לא מנועה מלהעביר נשק. זה מותר לה. 
       
       זה כל כך שלומיאלי, שזה קומי, אבל זה לא קומי, כי זה טראגי. למה מצרים תעביר נשק? אני לא יודע אם מצרים תעביר נשק, אבל אנחנו יודעים שרוסיה רוצה עכשיו להעביר 100 שריוניות עם נשק, עם תותחים, ירצו אחר כך עוד 200, עוד 300, הסינים ירצו והסעודים ירצו. מדוע לא? הם צריכים הגנה עצמית, הם צריכים גם לשלוט בקהל ובטרוריסטים שלהם, הם צריכים הגנה עצמאית, אולי גם טילים נגד טנקים, אולי גם טילים נגד מטוסים. הם צריכים הגנה עצמית.
       
       אגב, כאן אני חייב חובה גדולה ליושב-ראש ועדת החוץ והביטחון, חברי יובל שטייניץ, וכל חברי הוועדה – אגב, לרוחב המפלגות, אני מוכרח להגיד - שמתריעים על הסכנה הברורה הזאת, אבל עכשיו מתברר שהחוזה הזה מחורר. 
       
       באותן 72 שעות גם התברר שהפלסטינים אומרים: הכיבוש לא מסתיים. תיתנו לנו הכול. תצאו עד הסנטימטר האחרון. הוא לא מסתיים כי יש גם אוויר מעלינו, והמרחב האווירי הוא שלנו. אם אתם שולטים במרחב האווירי, הכיבוש לא הסתיים. זה בעזה, ואני כבר לא מדבר על מקומות אחרים. הכיבוש בעזה לא מסתיים. הם תובעים את המרחב האווירי. חבר הכנסת דוד לוי, אתה היית שר החוץ. אתה בטוח שהקהילה הבין-לאומית לא תיתן להם תמיכה? אני בטוח שהם ימצאו הרבה מאוד תמיכה. במרחב האווירי הזה יכולים להיכנס מטוסים כמו אלה שהתנפצו במגדלי התאומים. גם לנו יש כמה מגדלים. יש עוד כמה דברים – אין-ספור דברים. מה נעשה? נעמיד את חיל האוויר בהתרעה מתמדת. הרי זה שתי דקות לחצות את המדינה הזאת. זה לא מבוסטון לניו-יורק. מבוסטון לניו-יורק זה כמה פעמים מדינת ישראל באורך. פה זה מרחק של שניות.
       
אלי בן-מנחם (העבודה - מימד - עם אחד):
       
       זו לא הסיבה האמיתית שלך. למה אתה מספר סיפורים?
       
יוסף פריצקי (צל"ש - ציונות, ליברליות ושוויון):
       
       למה אתה מתערב?- - -
       
בנימין נתניהו (הליכוד):
       
       ובכן, זה דבר שאני חייב להגיד, ששמחתי לשמוע שהממשלה - לזה היא מתנגדת.
       
היו"ר ראובן ריבלין:
       
       לא יפה שסגן שר יפריע לחבר כנסת.
       
אלי בן-מנחם (העבודה - מימד - עם אחד):
       
       הוא שר לשעבר, אז מותר. שיגיד לנו את האמת.
       
בנימין נתניהו (הליכוד):
       
       אבל, מה היא לא מתנגדת לו? - מה שהיא כבר אישרה ב-72 השעות האלה. היא אישרה הקמת נמל מים עמוקים בעזה.
       
אפרים סנה (העבודה - מימד - עם אחד):
       
       מה קרה?

בנימין נתניהו (הליכוד):
       
       ובכן, מה קרה?
       
אפרים סנה (העבודה - מימד - עם אחד):
       
       על מה אתה הסכמת ב"וואי-פלנטיישן"?
       
אליעזר כהן (האיחוד הלאומי - ישראל ביתנו):
       
       במקום לקשקש, תִלְמד - - -
       
בנימין נתניהו (הליכוד):
       
       אגיד מה קרה. אני רוצה לספר לכם ממקום אחר, ואולי גם יובן למה תמיד דחפתי והשהיתי, ולא אני הסכמתי אלא מישהו אחר הסכים כאשר יצאתי מהחדר לחמש דקות. הייתי צריך לעמול חזק מאוד אחר כך למסמס את זה ולבטל את זה. חוץ מזה, אנחנו כבולים היום בהסכמים. אין שום הסכמים פה. אנחנו צריכים לדעת - - -
       
אפרים סנה (העבודה - מימד - עם אחד):
       
       מה נתת לערפאת ב"וואי-פלנטיישן"? מה נתת לערפאת ב"וואי-פלנטיישן"?
       
היו"ר ראובן ריבלין:
       
       חבר הכנסת סנה, אני משוכנע שהוא שמע את הערתך לגבי "וואי-פלנטיישן". הוא שמע.
       
בנימין נתניהו (הליכוד):
       
       זה נכון שנמל יכול להיות דבר נייטרלי, אבל נמל יכול להיות גם דבר קטלני. לפני כמה עשרות שנים - המבוגרים בינינו זוכרים את המשבר - כאשר קנדי כמעט הלך למלחמה אטומית בגלל נמל שקוראים לו קובה. קובה זה בסיס לא רחוק, ורצועת מים מפרידה בינו לבין ארצות-הברית - לבין פלורידה.
       
עמיר פרץ (העבודה - מימד - עם אחד):
       
       אתה מפחיד אותנו. ניסע אתך מחר לאמריקה.

בנימין נתניהו (הליכוד):
       
       ארצות-הברית ראתה שקובה מקבלת טילים שיכולים להגיע ללבה של ארצות-הברית. קנדי ידע שלרוסים יש טילים, אבל הוא אמר: אם הטילים האלה מגיעים לידי המשטר הזה, לרודן הזה, קרוב לארצות-הברית, זה מסוכן. זה היה איום בלתי נסבל. הוא לא היה מוכן לזה. הוא עשה בלוקדה, מצור ימי, והוא מנע את זה. הוא היה מוכן ללכת על הסף. אבל, אנחנו במו-ידינו נותנים להם נמל מים עמוקים. אין אפילו ים שמפריד בינינו.
       
ג'מאל זחאלקה (בל"ד):
       
       למה אתה מביא את הדוגמה של קנדי? כאילו אתה קנדי.
       
בנימין נתניהו (הליכוד):
       
       אין ים שמפריד בינינו, והטווחים קצרים. כשאנחנו ניתן להם נמל מים עמוקים, הם יביאו לשם את "קארין A", "קארין B", "קארין C" ו"קארין D", והטילים האלה יגיעו לא רק לאשקלון אלא גם לאשדוד.
       
אלי בן-מנחם (העבודה - מימד - עם אחד):
       
       ויקי קנפו וקו העוני.
       
בנימין נתניהו (הליכוד):
       
       תצעקו עכשיו, תשמעו אחר כך. הרי היינו באותו ויכוח פה, באוסלו. אתם יכולים להגיד. הרי אנחנו תמיד אומרים שההיסטוריה תשפוט את כולנו. ההיסטוריה כבר שפטה אותנו לפני דקות, לפני עשר שנים. היה אותו ויכוח וצעקתם אז. אני מציע לכם להקשיב היום. תצעקו אחר כך.
       
היו"ר ראובן ריבלין:
       
       רבותי, ההיסטוריה חוזרת.
       
בנימין נתניהו (הליכוד):
       
       מה שקרה הוא, ש"קארין A" נכנסה ועצרנו אותה, אבל הטילים שם הם לאשקלון, לאשדוד ולתל-אביב.
       

ג'מאל זחאלקה (בל"ד):
       
       לא רק ההיסטוריה, אלא גם ההיסטריה חוזרת.
       
היו"ר ראובן ריבלין:
       
       חבר הכנסת זחאלקה.
       
גלעד ארדן (הליכוד):
       
       - - - רצח יהודים גורם להיסטריה.
       
בנימין נתניהו (הליכוד):
       
       אחרי למעלה מ-1,000 ישראלים שנרצחו, הייתי מדבר אחרת.
       
ג'מאל זחאלקה (בל"ד):
       
       - - -
       
היו"ר ראובן ריבלין:
       
       חבר הכנסת ארדן.
       
בנימין נתניהו (הליכוד):
       
       מי שמבין את מה שאני אומר היטב ומצוין הם הטרוריסטים, ואין פלא שהם צוהלים עכשיו, משום שאנחנו מאפשרים להם להקים בסיס טרור עצמאי. אני רוצה להגיד לכם שאין דבר כזה היום בעולם שמוכר לי. אין שום מקום בעולם שיש בו בסיס לטרור בלי ממשלה, בלי ריבונות, וכולנו יודעים את האמת לגבי עזה.
       
       עכשיו, יש פה מצב פנטסטי, כי צריך להבין מי זה האויב. האויב הוא לא רק אויב מקומי. הוא מספיק רע ומסוכן. יש פה אויב עולמי, ויזרמו לכאן - הם כבר מודים - מסוריה, מאפגניסטן ומעירק.
       
אלי בן-מנחם (העבודה - מימד - עם אחד):
       
       ופקיסטן.
       
בנימין נתניהו (הליכוד):
       
       בהחלט.
       
יוסף פריצקי (צל"ש - ציונות, ליברליות ושוויון):
       
       חבר הכנסת נתניהו, מה קרה בימים האחרונים? כל זה היה - - -
       
בנימין נתניהו (הליכוד):
       
       זה אינו רק אויב מקומי - זה אויב עולמי.
       
היו"ר ראובן ריבלין:
       
       הוא שמע אותך.
       
אלי בן-מנחם (העבודה - מימד - עם אחד):
       
       - - - מכיר את המשפט המפורסם - "אנחנו לא מפחדים". עכשיו, אנחנו מפחדים.
       
בנימין נתניהו (הליכוד):
       
       הבסיס הזה יהיה בסיס של "חמאס" ו"חיזבאללה". "אל-קאעידה" כבר הודיע שהם יפתחו כאן סניף, אבל אני חושב שזה יכול לקחת קצת זמן, אבל גם הם יגיעו. הם יאיימו לא רק עלינו. הם יאיימו עלינו, על מצרים, על ירדן וגם על אחרים. דרך אגב, מובארק ירצה לעצור את זה, אבל אתם רואים את הקשיים שהוא נתקל בהם בסיני. הוא רוצה אבל הוא לא יכול. ובכן, מי יעצור את זה? מי יעצור את הסכנה העצומה הזאת? - נראה שלא הממשלה. דיברתי על הנושאים האלה עם ראש הממשלה לא פעם אחת ולא פעמיים. זה לא עזר. הממשלה מתקדמת צעד-צעד בעיוורון מוחלט, ומתקיים בהם הפסוק: עיניים להם ולא יראו, ואוזניים להם ולא ישמעו.
       
אלי בן-מנחם (העבודה - מימד - עם אחד):
       
       אתה הצבעת בעד, פה בכנסת.
       
בנימין נתניהו (הליכוד):
       
       הם לא מוכנים לעצור - -

יחיאל חזן (הליכוד):
       
       אני לא מבין אותך - - -
       
בנימין נתניהו (הליכוד):
       
       - - לא את הנמל - עכשיו מדברים על פריצת ציר פילדלפי - הכול. האם ההפגנות יעצרו את זה? אני מסופק. ההפגנות חשובות והן לגיטימיות. לגיטימי למחות, להביע ולצעוק. לא לגיטימי להפעיל אלימות, לקרוא לסרבנות, לבצע סרבנות. צריך לכבד את החוק. זו המהות של דמוקרטיה. אבל, בדמוקרטיה מה זה החוק? החוק זה אנחנו. מה שהכנסת קבעה הכנסת יכולה לשנות. אם יש כוח אחד שיכול לעצור את הרעה הזאת היום זה רק אתם, חברי הכנסת. זה רק אנחנו, ולא אף אחד אחר. ככה זה עובד בדמוקרטיה, ולא בדרך אחרת, ולא יכולה להיות דרך אחרת. אסור שתהיה דרך אחרת. אבל, זו דרך אפשרית, ולכן אנחנו מדברים היום.
       
אלי בן-מנחם (העבודה - מימד - עם אחד):
       
       למה הצבעת בעד?
       
בנימין נתניהו (הליכוד):
       
       אני פונה לכל אלה מכם - - -
       
אלי אפללו (הליכוד):
       
       זו השאלה שאנחנו לא יודעים את התשובה עליה. גם אני לא יודע.
       
בנימין נתניהו (הליכוד):
       
       מי שרוצה לקרוא קריאות ביניים, שיקרא.
       
אלי בן-מנחם (העבודה - מימד - עם אחד):
       
       יש לנו זיכרון.
       
בנימין נתניהו (הליכוד):
       
       אני פונה לכל אלה מכם שמבינים את הסכנה, מי שרוצה להבין באמת את הסכנה וכבר מבין את הסכנה, אני אומר לכם: אזרו עוז, ועשו את הדבר הנכון לעצור את הסכנה. אני אינני יודע אם אפשר היום לעצור את כל המהלך, ואולי אפשר לעצור אותו בשלביו הראשונים, ואם אי-אפשר לעצור אותו בשלביו הראשונים, אפשר לפחות למנוע את הסכנות הנוספות, התוספות האלה, שהביאו לתבשיל המסוכן הזה, כי אנחנו עוד מעט נתבקש לאשר את הפריצה של ציר פילדלפי ואנחנו נתבקש לאשר את ההסכם המחורר הזה עם מצרים ואנחנו נתבקש או לא נתבקש, אבל אנחנו יכולים לבקש, גם אחרי הפגרה, לבטל את מסירת הנמל. אנחנו יכולים לעשות את כל זה. אני יודע שהשעה מאוחרת, אבל היא לא מאוחרת מדי. אני מבקש רק דבר אחד - - -
       
אלי בן-מנחם (העבודה - מימד - עם אחד):
       
       אז אתה יכול להתייחס. תתייחס לדוח העוני ותגיד כמה מלים לפחות.
       
בנימין נתניהו (הליכוד):
       
       אמרתי שאני אסביר לכם את עומק הכרתי כאן רבת השנים, אבל אני גם מבקש מכם ברגע זה דבר פשוט: אל תיתנו להם רובים, אל תיתנו להם טילים, אל תיתנו להם נמל, ואל תיתנו להם בסיס ענק לטרור. זו הבקשה שלי.
       
היו"ר ראובן ריבלין:
       
       תודה לשר האוצר וראש הממשלה לשעבר, חבר הכנסת בנימין נתניהו.
       
ואסל טאהא (בל"ד):
       
       לעזה - - - בקשה להפוך את רצועת-עזה - - -
       
היו"ר ראובן ריבלין:
       
       לא. אין דיון על הודעתו. קודם כול, אני מודיע חגיגית שהתקנון מאפשר לשר מתפטר לומר את דברו, אבל אני מתחייב שכל שר בממשלה שיתפטר אתן לו רשות לדבר בלי הגבלה.
       
עמיר פרץ (העבודה - מימד - עם אחד):
       
       אדוני היושב-ראש, יש בעיה - - -
       
היו"ר ראובן ריבלין:
       
       רבותי, אנחנו לא מקיימים דיון, אבל מובן ששר הנמצא במקום והוא השר התורן יכול להתערב, ולכן לא תם הדיון. על דבריו של חבר הכנסת בנימין נתניהו, השר לשעבר וראש הממשלה לשעבר, ישיב עכשיו ויתייחס השר מתן וילנאי.
       
אלי בן-מנחם (העבודה - מימד - עם אחד):
       
       תשאל אותו בקול רם, כי הוא לא שמע אותי: למה הוא לא מתייחס לדוח העוני ולעניים.
       
היו"ר ראובן ריבלין:
       
       חבר הכנסת בן-מנחם.
       
אלי בן-מנחם (העבודה - מימד - עם אחד):
       
       חצי מדינה ענייה.
       
אהוד יתום (הליכוד):
       
       לא על זה הוא התפטר. הוא התפטר על המצב הביטחוני, זה לא ברור לך?

קריאות:
       
       - - -

אליעזר כהן (האיחוד הלאומי - ישראל ביתנו):
       
       - - -

אלי בן-מנחם (העבודה - מימד - עם אחד):
       
       ואתה מאמין? ואתה מאמין למה שאתה אומר?

אהוד יתום (הליכוד):
       
       ודאי שאני מאמין. 

אלי בן-מנחם (העבודה - מימד - עם אחד):
       
       יתום, אתה מאמין למה שאתה אומר?

אהוד יתום (הליכוד):
       
       איזו שאלה - - -

אלי בן-מנחם (העבודה - מימד - עם אחד):
       
       - - -

אהוד יתום (הליכוד):
       
       לכל מלה.

היו"ר ראובן ריבלין:
       
       רק רגע. אדוני סגן השר, האם חברי הכנסת רוצים הפסקה לדיון?

אלי בן-מנחם (העבודה - מימד - עם אחד):
       
       - - -

היו"ר ראובן ריבלין:
       
       חבר הכנסת בן-מנחם. 

איוב קרא (הליכוד):
       
       - - - 

היו"ר ראובן ריבלין:
       
       חבר הכנסת קרא, אני מאוד מודה לך על כך שהפנית - - - חבר הכנסת קרא, לשמוע ממך מה זה הדבר הזה בקריאות ביניים, זה קצת - - -
       
       תודה רבה. כרגע משיב כבוד השר מתן וילנאי. אדוני, בבקשה.

השר מתן וילנאי:
       
       אדוני יושב-ראש הכנסת, אני מודה לך על זה שנתת לי את ההזדמנות לענות.

היו"ר ראובן ריבלין:
       
       זו זכותך המלאה.

השר מתן וילנאי:
       
       ואני רוצה לפנות מכאן לשר האוצר וראש הממשלה לשעבר, ביבי נתניהו - - 

ג'מאל זחאלקה (בל"ד):
       
       אל תבקש ממנו לבטל את ההתפטרות. 

השר מתן וילנאי:
       
       - -  אין דבר יותר קל מאשר לעסוק בהפחדות. הבית הזה, החברה הישראלית, שמעה הפחדות לאורך כל ההיסטוריה שלנו. אין דבר יותר קל מאשר להפחיד, זה תמיד מצליח. אבל הדבר האמיתי שמנהיגות צריכה לעשות זה להגיד לעצמה מה המעשה הראוי, מה האינטרס העליון, ולפיו צריך לפעול. 
       
       ולכן, צריך להבין היטב, שבכל מקום שבו אנחנו הגענו להסדרים מדיניים, פתרנו בעיות ארוכות שנים של מאבק צבאי, לאורך כל ההיסטוריה שלנו, והדוגמה הקלאסית לכך היא הגבול המצרי, שעלה פה רק לפני רגע. 
       
       המצרים לחמו בנו מאז 48', הגיעו סמוך לתל-אביב ב-48', לאזור אשדוד; לחמו בנו ב-56', ב-67', ב-73', בהתשה, והיה נראה שכאילו נידונו להילחם בהם עד סוף הדורות. עד שנעשה מעשה ראוי של מנהיגים אמיצים משני צדי המתרס - גם של הנשיא סאדאת וגם של ראש ממשלת ישראל היוצא דופן, מנחם בגין - שקיבלו את ההחלטות הנכונות והובילו את העמים שלהם, חרף ויכוח פנימי קשה, לכיוונים הנכונים, ומאז אנחנו נמצאים עם המצרים במצב שונה לחלוטין, לגמרי. שערו לרגע בנפשכם שאנחנו במצב מלחמה אתם היום - במצב הזה של החברה הישראלית -  כיצד היינו אז נראים, ולולא המנהיגות האמיצה של מנחם בגין ולולא המנהיגות האמיצה של הנשיא המצרי, לא היינו מגיעים למקום הזה. האינטרס, המנהיגות, אלה היו הדברים הקובעים. אנחנו חייבים להילחם בטרור, בהחלט כן, נכון, אבל באותה עת עצמה מבינים שהלחימה לבד לא פותרת את העניין וצריך להגיע למענה נוסף, מדיני, של דו-שיח עם הצד השני, כדי לפתור את הבעיה באמת. 
       
       מי החזיר את חברון לרשות הפלסטינית? ראש הממשלה בנימין נתניהו. מי חתם על הסכם "וואי"? ראש הממשלה בנימין נתניהו. כי כשאתה יושב על כיסא האחריות, הכול פתאום נראה אחרת. 
       
       ושוו בנפשכם כרגע שאנחנו עוצרים את ההתנתקות בעת הזאת, ימים מספר לפני שהיא מתבצעת - מה קורה לדמוקרטיה הישראלית, מה קורה לחברה הישראלית ומה קורה למעמדה של ישראל בעולם, ויש מספיק אנשים שיודעים להסביר את זה היטב.
       
       ולכן, עוסקים פה כרגע בדבר אחד - במנהיגות שאומרת את האמת. זה מה שצריך לעשות. וצריך להבין שהפתרון היחיד מול הפלסטינים יהיה בלחימה בלתי מתפשרת בטרור, בהיפרדות מהם, ובמשא-ומתן שיסדיר את היחסים בינינו לבינם. אין דרך אחרת, אין אחד בעולם שלא מבין את זה, למעט חבורה בצד ימין של המפה הישראלית - חלקם חברי ליכוד ומפלגות אחרות. 

אהוד יתום (הליכוד):
       
       שמתנגדים לברוח. 

השר מתן וילנאי:
       
       אנחנו מדברים על זה שאנחנו עושים את המעשה הנכון למדינת ישראל - - 

אלי בן-מנחם (העבודה - מימד - עם אחד):
       
       ככה אמרתם גם בלבנון. 

השר מתן וילנאי:
       
       - -  ואני אומר לכם - בלי הפחדות. עושים את המעשה הנכון, כפי שעשינו במקומות אחרים, ואין אחד שחושב שאפשר לעשות את זה אחרת. והסכנה, שיוצרים אשליה גם בבית הזה וגם ברחוב הישראלי, שכאילו ההחלטות הדמוקרטיות האלה, שהתקבלו בצורה דמוקרטית, הן בממשלה והן בכנסת, יכולות להיעצר, ויגרמו לאנשים צעירים ולעתים חמומי-מוח לא להבין את המסר האמיתי. 
       
       אין דבר קל יותר מאשר לזרוע אשליה בעת הזאת במדינת ישראל, שאפשר לעשות דברים אחרים. וביבי יודע את זה היטב, כשר אוצר לשעבר, והחברים פה יודעים את זה היטב, שמעמדה של ישראל השתנה לאין שיעור בעולם, שאנחנו תלויים בו ואנחנו חייבים להקשיב לו, מרגע שנקטנו את התהליך הזה וננקטה היוזמה הזאת, ואסור להציג אשליה שניתן לעשות דבר אחר. 
       
       ולכן, צריך לזכור מה האינטרס העליון שלנו, צריך לזכור איך אנחנו רוצים שהמדינה הזאת תיראה, וצריך לזכור מה הדבר הנכון לעשות. ופה נדרשת מנהיגות שאומרת את האמת, ורק מנהיגות שאומרת את האמת ביושר לציבור הישראלי, תזכה באהדתו. תודה רבה.

היו"ר יולי-יואל אדלשטיין:
       
       תודה רבה לשר מתן וילנאי. 
       
       חברי הכנסת, אנחנו עוברים לסעיף 6 בסדר-היום - אישור הכנסת את הודעת הממשלה בדבר העברת סמכויות הנתונות לשר התחבורה לשר התיירות, על-פי סעיף 31(ב) לחוק-יסוד: הממשלה. 
       
       השאלה היחידה שלי, מכיוון שהיו כאן הדעות חלוקות, אם הממשלה מבקשת הצבעה היום. 

גדעון סער (הליכוד):
       
       כן. 

היו"ר יולי-יואל אדלשטיין:
       
       הממשלה מבקשת הצבעה היום. קיבלתי את ההודעה של יושב-ראש הקואליציה, ולכן אנחנו נמצאים כרגע במצב של דיון אישי - מכיוון שמדובר כאן בהודעת ממשלה על העברת סמכויות. כמה חברי כנסת ביקשו לדבר, חלקם גם לא באולם כרגע. 

השר לביטחון פנים גדעון עזרא:
       
       סלח לי, יש פה סדר-יום, לא? יש סדר-יום חדש? 

היו"ר יולי-יואל אדלשטיין:
       
       זה הסדר. אם כן, חבר הכנסת אריה אלדד איננו, חבר הכנסת - - -

אליעזר כהן (האיחוד הלאומי - ישראל ביתנו):
       
       היושב-ראש, נושא הדיון לא ברור בכלל, אתה מוכן להסביר?

היו"ר יולי-יואל אדלשטיין:
       
       חברי הכנסת, המצב הוא כדלקמן: השר המקשר בין הממשלה לכנסת, חבר הכנסת מאיר שטרית, הציג את בקשת הממשלה, שטעונה אישור המליאה, על העברת סמכויות הנתונות לשר התחבורה לשר התיירות, לפי סעיף 31(ב) לחוק-יסוד: הממשלה.



אליעזר כהן (האיחוד הלאומי - ישראל ביתנו):
       
       על השמים הפתוחים.

קריאות:
       
       - - -

היו"ר יולי-יואל אדלשטיין:
       
       אני כרגע מדבר על סדר-היום ולא על מהות הדיון. מהות הדיון - תיכף חברי הכנסת שירצו להשתתף בו  יוכלו להתייחס למהות הדיון. 
       
       לאחר מכן היו דיונים שהתבקשו - ואני לא חושב שמישהו חולק על זה - מכיוון שהיו כאן משפחות שכולות משפרעם, ברור שנתנו זמן לדיון הזה, והיה דיון סיעתי ארוך. ביקש שר האוצר המתפטר בנימין נתניהו למסור את הודעתו - מסר את הודעתו. ביקשה הממשלה להגיב באמצעות השר וילנאי - נגמר הפרק הזה.
       
       אנחנו חוזרים לסדר-היום המקורי, לסעיף שמכונה בלוח הזמנים שלכם מס' 6. מכיוון שהממשלה מבקשת לקיים את ההצבעה, זה כמו קריאה ראשונה, ולכן יש דיון אישי. 

אליעזר כהן (האיחוד הלאומי - ישראל ביתנו):
       
       עכשיו ברור.

היו"ר יולי-יואל אדלשטיין:
       
       כמה חברי כנסת נרשמו. עכשיו, מכיוון שהדברים ברורים לכולם, אנחנו נקרא לחברי כנסת שגם נרשמו וגם נמצאים, ואין הרבה כאלה. חבר הכנסת אריה אלדד – איננו. חבר הכנסת טלב אלסאנע – איננו. חבר הכנסת ג'מאל זחאלקה - - - 

יוסף פריצקי (צל"ש - ציונות, ליברליות ושוויון):
       
       אדוני היושב-ראש, שאלה. האם לא צריך לעלות שר מן הממשלה, להגיד אילו סמכויות - - -

היו"ר יולי-יואל אדלשטיין:
       
       כבר עשה זאת השר המקשר מאיר שטרית. 
       
       חבר הכנסת גדעון סער, בבקשה, אדוני, תורך הגיע במפתיע. 

מל פולישוק-בלוך (שינוי):
       
       סגרת את הרשימה?

היו"ר יולי-יואל אדלשטיין:
       
       הרשימה נסגרת עם נאומה של חברת הכנסת מלי פולישוק-בלוך, אם אני מבין נכון את השאלה.

מל פולישוק-בלוך (שינוי):
       
       לא ביקשתי לדבר. כמה דוברים יש? 

היו"ר יולי-יואל אדלשטיין:
       
       לא ביקשת לדבר, אז הרשימה סגורה.

גדעון סער (הליכוד):
       
       כמה דוברים יש?

היו"ר יולי-יואל אדלשטיין:
       
       כמה דוברים יש - תלוי במצב המליאה. היו הרבה דוברים, הם לא במליאה.

גדעון סער (הליכוד):
       
       אני מוותר. 

היו"ר יולי-יואל אדלשטיין:
       
       אתה מוותר. חבר הכנסת ג'מאל זחאלקה, בבקשה, אדוני. 
       
       הסדר הוא כזה: חברי הכנסת ג'מאל זחאלקה, יוסף פריצקי, מאיר פרוש, נעמי בלומנטל. אדוני, שלוש דקות לרשותך.
       
ג'מאל זחאלקה (בל"ד):
       
       אדוני היושב-ראש, זה עתה שמענו את נאומו של מר ביבי נתניהו, שר האוצר היוצא, וראו זה פלא. היה שר אוצר במשך ארבע שנים ולא נתן כאן - - -
       
היו"ר יולי-יואל אדלשטיין:
       
       במשך שנתיים, הוא היה גם שר החוץ.

ג'מאל זחאלקה (בל"ד):
       
       - - לא, הוא היה שר. אבל בתקופה הקצרה, אני חשבתי שאת החורבן הזה אי-אפשר לעשות בשנתיים. אמת? חשבתי שהוא שר אוצר - לפחות את כמות החורבן הכלכלי-החברתי, את האדמה החרוכה שהשאיר מאחוריו - יש לו הספק עצום. אני מוכרח להגיד שהוא מאוד יעיל. הוא מאוד יעיל בהגברת העוני, הוא מאוד יעיל בהגברת האבטלה, הוא מאוד יעיל בהגברת האי-שוויון החברתי, וזו לא היתה טעות מקרית שאמרתי שלוש, ארבע שנים, כי את הדבר הזה הוא הספיק לעשות בשנתיים. אפשר אפילו לדבר על המצב הכלכלי-החברתי לפני ואחרי נתניהו.
       
       אדוני היושב-ראש, בשורה התחתונה, רוב הציבור בארץ, מצבו היה יותר טוב לפני נתניהו, ורוב הציבור בארץ, מצבו גרוע יותר אחרי נתניהו. בלילה שבו התפטר נתניהו אמרתי: העשירים בוכים הלילה והעניים לא כל כך. אפילו היתה שמחת עניים בהתפטרותו, אף שאנחנו יודעים שהמדיניות הכלכלית לא תשתנה מן היסוד, יעילות כזאת בהרס קשה למצוא. הוא אדם מוכשר, אין ספק. הוא הביא את התוכנית להבראה כלכלית, שהביאה רק חולי. הוא דיבר על צמיחה, ובתקופתו היתה צניחה של עשרות אלפי משפחות שהצטרפו למעגלי העוני. חוסר אחריות חברתי כזה עוד לא היה. שר אוצר, שבתקופתו כל כך הרבה אנשים נעשו יותר עניים וירדו, צנחו אל מתחת לקו העוני, והוא לא נותן דין-וחשבון.
       
       אדוני היושב-ראש, צריך לנצל, אם כי אנחנו לא מצפים לרבות, אבל משהו צריך לתקן אחרי שנתניהו הלך. משהו בקצבאות הילדים, בקצבאות הזקנים, הנכים. תוכנית להגברת השוויון. בתקופתו של נתניהו "ההישג" הכי חשוב שלו, אולי, זה שמדינת ישראל עלתה למקום הראשון בעולם במדד האי-שוויון. את זה הוא השיג, אין ספק שזה ייזקף לזכותו. נתניהו טוב לעשירים. העשירים התעשרו יותר בתקופתו והעניים נעשו יותר עניים. העניין לא אישי. יש מדיניות שהוא התווה, ואת המדיניות הזאת צריך לשנות. 
       
       אני קורא לשר האוצר החדש להתנער ממדיניותו של נתניהו.
       
היו"ר יולי-יואל אדלשטיין:
       
       תודה. נזכיר שמדובר בממלא-מקום שר האוצר. תודה לחבר הכנסת ג'מאל זחאלקה. חבר הכנסת יוסף פריצקי, בבקשה, אדוני.
       
יוסף פריצקי (צל"ש - ציונות, ליברליות ושוויון):
       
       אדוני היושב-ראש, כנסת נכבדה, אני מבקש לנצל את שלוש הדקות שניתנו לי כאן לדיון אישי כדי לנסות ולהגן ולו במעט על כבודה של הכנסת ועל כבודו של המוסד הזה. חבר הכנסת סער, אני חושב שגם אתה תצטרף אלי ברצון להגן על כבודו של המוסד הזה, שאנחנו יושבים בו, הכנסת. יש טענות, חברת הכנסת בלומנטל, שאנשים מעלים כאן נושאים שהם לא מבינים בהם דבר וחצי דבר. אני מבקש, אדוני היושב-ראש, למחות על כך בכל תוקף. הנה, מסתכל אני, אדוני היושב-ראש, על סדר-היום של היום ורואה שנתבקשו הצעות דחופות לסדר-היום. למשל, נתבקשה הצעה דחופה בנושא: "עקירת יישובי גוש קטיף", ואני מבין שההצעה הזאת היא של סיעת האיחוד הלאומי, והם מבינים בעניין. אני לא מסכים אתם, אבל הם מבינים. חבר הכנסת צבי הנדל יושב בגוש-קטיף, אדם קרוב אצל עצמו, אז למה אומרים, חבר הכנסת סער, שאנשים מדברים בכנסת על דברים שהם לא מבינים בהם. נלך לנושא הבא: הריסת בתי-כנסת, מקוואות ובתי עלמין. וגם זה, הוגשה הצעה לסדר-היום על-ידי חבר כנסת דתי - -
       
גדעון סער (הליכוד):
       
       אני כבר מבין למה אדוני חותר...
       
יוסף פריצקי (צל"ש - ציונות, ליברליות ושוויון):
       
       - - ימתין אדוני. ועכשיו הוגשה הצעה דחופה שלישית: מיקומה הגבוה של ישראל בין מדינות המערב במדד שחיתות השלטון. וגם כאן אני רוצה לומר לכם, חברי הכנסת, הגישו את זה אנשים שמבינים בשחיתות. אני מבקש להפסיק עם הדבר הזה שיאמר כאן שחברי הכנסת אינם מבינים על מה הם מדברים. נכון, חברת הכנסת פולישוק-בלוך? חברי הכנסת מבינים על מה הם מדברים. הנה הוגשה כאן הצעה דחופה לסדר-היום בנושא השחיתות, ומטעם מי הוגשה הבקשה הזאת, אם יותר לי לדעת?
       
(היו"ר נסים דהן, שעה 14:45)
       
היו"ר נסים דהן:
       
       איזו בקשה?
       
       
יוסף פריצקי (צל"ש - ציונות, ליברליות ושוויון):
       
       לדיון בנושא השחיתות. מטעם סיעת הליכוד או העבודה? לא. חברת הכנסת פולישוק-בלוך, את יודעת מטעם מי הוגשה הבקשה הזאת? מטעם סיעת שינוי, כי אתם מבינים גדולים בעניין הזה - -
       
מל פולישוק-בלוך (שינוי):
       
       כן, אחרי השחיתות שלך - - -

יוסף פריצקי (צל"ש - ציונות, ליברליות ושוויון):
       
       - - ולכן, אדוני היושב-ראש, בל ייאמר בכנסת שחברי הכנסת אינם יודעים על מה הם מדברים. הם מבינים הבן היטב את הנושאים שהם מבקשים להעלות על סדר-היום. תודה רבה.

היו"ר נסים דהן:
       
       חברת הכנסת נעמי בלומנטל מתחלפת. חברת הכנסת מלי פולישוק-בלוך, בבקשה.

מל פולישוק-בלוך (שינוי):
       
       הנושא הוא החלפת סמכויות. אדוני היושב-ראש, כנסת נכבדה, היא אף פעם לא היתה כל כך מלאה כמו שהיא היום. אני רוצה להתייחס לעצם הבקשה של הממשלה להעברת סמכויות. אני חושבת שהגיע הזמן לעשות שינוי משמעותי בתיירות לישראל. כולנו עכשיו באווירת נסיעות, טיולים, חופשים. המחירים מרקיעי שחקים. אני לא מגדירה את זה אחרת מאשר חוצפה של חברות תעופה להעלות מחירים, והכול נובע מכך שאין תחרות ואין שמים חופשיים. אני חושבת, שטוב עושה הממשלה שהיא מעבירה את הסמכות לשר התיירות, שלפי מה ששמעתי ממנו, הראייה שלו אולי תביא את התיירות של ישראל למאה ה-21.
       
       מובן שעליתי לדבר לא רק על זה, אלא גם כדי לספר לכם, חברי הכנסת, אדוני היושב-ראש ורבותי וגבירותי שמקשיבים לנו בבית. הבוקר קיימנו ישיבה בוועדה לביקורת המדינה של הכנסת. אני ביקשתי לכנס את הישיבה הזאת, משום שאני חושבת שמדינת ישראל נמצאת באחד הרגעים היותר קשים שלה. המאבק בין סמכותנו, כמי שנבחרו על-ידי הציבור, חברי הכנסת, סמכותה של הכנסת לקבוע ולחוקק חוקים, סמכותה של הממשלה למשול וכל אותם האחרים, מנהיגי עדות שונות, עדות מבחינת קהלים שונים גם אזרחיים, גם רבנים, שמרשים לעצמם היום להסית את עדתם לדרכים אחרות.
       
       אומר חבר הכנסת גפני בישיבה, שמתפקידו של הרב לתת פסק-הלכה, ונכון הוא. אבל ברגע שהרב נותן פסק ואומר: מה שהוחלט כאן, החלטה ריבונית, לגיטימית, של המוסדות הלגיטימיים של מדינת ישראל, מנוגד לתורה, על-פי גישתו, ולא אומר אותו רב לבני עדתו מה עושים עם הפרשנות החשובה שלו, הוא משאיר את אותו בחור בן 18 או 20 להחליט לבד מה הוא עושה עם הפרשנות הזאת. אחד הדברים שראינו, כתוצאה מהדברים האלה, זה ההורים השכולים, שישבו פה למעלה, לפני כמה דקות, זה הרצח המתועב בשפרעם. אנחנו לא יכולים לנתק את הדברים אלה מאלה. כשיש הסתה, יש מי שלוחץ על ההדק, ויותר מדי פעמים ראינו את זה במדינת ישראל.
       
       נדהמנו, אני וחברי בוועדה לביקורת המדינה, חלקנו לפחות, לשמוע מהיועץ המשפטי לממשלה, שמגדיר את רצח ראש הממשלה רבין, זיכרונו לברכה, כמחדל אבטחתי. נכון, היו מחדלים מסוג זה, אבל אפשר לנתק את זה מה"עליהום", מההסתה שהיתה באותה תקופה? אפשר שלא לעשות השוואה מאותה תקופה, של אנשים מסוימים שהסיתו את קהלם, למה שקורה היום במדינה? 
       
       אז כפי שאמרתי בוועדה לביקורת המדינה, אני חוזרת ואומרת מעל במה זו: אני קוראת לשרת המשפטים, אני קוראת ליועץ המשפטי לממשלה, תנו דעתכם על מה שקורה במדינה הזאת. אנחנו עומדים על כרעי תרנגולת, אנחנו מהלכים על חבל דק מאוד, בחובה שלנו לשמור על חופש הביטוי, שהעבר השני שלו זה אנרכיה וביטולה של הדמוקרטיה, ביטולה של מדינת ישראל. תנו דעתכם על זה, ואל תיתנו לנו לחסל את המדינה. תודה רבה.
       
היו"ר נסים דהן:
       
       תודה. חברת הכנסת נעמי בלומנטל, בבקשה.
       
נעמי בלומנטל (הליכוד):
       
       אדוני היושב-ראש, כנסת נכבדה, אנחנו מצויים היום ממש דקה לפני שעת השי"ן, אבל הייתי אומרת שעה של מחשך מאורות. כל הפרמטרים, כל האינדיקציות מראות שגל טרור, מתקפות טרור שהיו עלינו, ימשיכו וביתר שאת. אומרים: יוצאים מעזה. אין שום היגיון בתוכנית הקלוקלת הזאת, אין שום בסיס הגיוני לחשוב, ולו לרגע, שאנחנו פוסעים ברגל נכונה, בטוחה, אל עבר איזה פתרון של שלום בצעד הבלתי הגיוני לחלוטין שמדינת ישראל עומדת לבצע. 
       
       לא רק מההיבט האנושי, אם כי גם זה היבט שאסור היה לעצום עיניים בפניו. אנשים מגורשים מבתיהם, נותנים להם איזו קרווילה. אנשים צריכים להיפרד מבית, מגן, מווילון, מכיסוי מיטה, מהזיכרונות – הכול. על כלום, על מאומה, רק על טרור נוסף, שיעמוד לפתחנו. עוד "קטיושות", "קסאמים", ומה עוד מצפה לנו? 
       
       אנחנו כאן נמצאים בכנסת ובעצם מכחישים. מה מחכה לנו? אנחנו יודעים, כולם אומרים את זה. אנשי ה"חמאס" כבר מכינים את תהלוכות הניצחון. אבל מילא, אם זו היתה רק תהלוכת ניצחון היינו אומרים, נוותר על כבודנו. אומנם כבוד, גאווה לאומית, כבוד לאומי הם עקרונות, הם ערכים שעם שפוי היה עומד עליהם, אבל נאמר, מילא, נוותר. אבל מה הם מנבאים לנו? מה הם אומרים לנו? תראו, אתם עוזבים, עזבתם, ברחתם תחת טרור, הבנו את הרעיון המרכזי, ולפיכך אנחנו נמשיך, לא נעצור ולו לרגע.
       
       אז יש לנו, הקרובים ביותר - אשקלון, נתיבות, לא רק שדרות. מדובר על הפן האישי, מדובר על טרור שיימשך, וביתר שאת, מדובר על זרימת נשק באופן חופשי ממצרים, נשק מכל הסוגים, לתוך רצועת-עזה, ומי יודע מה מחכה לנו שם. למה יש עכשיו הפסקה יחסית? זו לא הפסקה, ממשיכים ליפול "קסאמים", אבל יש הפסקה יחסית, כי אותם ארגוני טרור, אותם אנשי "חמאס" ו"הג'יהאד האסלאמי", ומי יודע מי עוד מתעוררים שם, מחדשים את תשתיות הטרור. נכון שצה"ל הצליח ביותר במאבקו נגד ארגוני הטרור, אבל עכשיו יש זמן. מחדשים עכשיו את תשתיות הטרור. 
       
       אנחנו כאן, בכנסת ישראל, יושבים ושותקים. רואים את הרעה מתקרבת, מעין חשרת עבים או אולי רעידת אדמה. יודעים מה מצפה, אפשר היה לעצור, אבל איש איש בכיסאו, אולי יש מנעמים בכך, אולי לא. זהו דום שתיקה, אפילו לא מדברים כמעט על כך. מקבלים את רוע הגזירה כגזירה משמים. 
       
       אני אומרת לכם, אנחנו נהיה פה, כפי שהיינו בהסכמי אוסלו. בכינו כאן, כאן, מעל במת הכנסת, עמדנו, בכינו, אמרנו, זה אסון, אין היגיון, והכול נמשך כאילו כלום. עכשיו אנחנו במצב דומה, ממש דומה, אולי אנחנו בוכים פחות, ואני אומרת את זה לגנותנו, כי אנחנו שבעי מרורים. חשבנו בבחירות האחרונות, שהתקיימו רק לפני כשנתיים וחצי, שהנה, הוכח שהדרך של נסיגה, של ויתור, של כניעה, היא לא הדרך שתביא אותנו אלי שלום, היא דרך שהביאה לנו עוד ועוד טרור. למדנו כביכול את הלקח, הבחירות הוכיחו שנלמד הלקח. אבל באו כאן וסובבו אותנו בכחש. כאן אנחנו עומדים אל מול הרעה הזאת ומחשים. חבל, וההיסטוריה הקצרה מאוד, תבוא, תטפח על פנינו ותוקיע אותנו. תודה.
       
היו"ר נסים דהן:
       
       תודה רבה. חבר הכנסת דהאמשה. 
       
מאיר פרוש (אגודת ישראל - יהדות התורה והשבת):

	- - -

היו"ר נסים דהן:
       
       חבר הכנסת פרוש, אתה רשום בסוף. אמרו לי שביקשת לדבר בסוף.
       
עבד-אלמאלכ דהאמשה (רע"ם):
       
       כבוד היושב-ראש, ממשלה שאיננה, עמיתי חברי הכנסת, הדיון הוא אומנם על העברת סמכויות בתוך הממשלה, והדיון בא לאחר ששר האוצר המתפטר - אני שמח לומר, שר האוצר לשעבר - עמד על הדוכן ואמר מה שאמר. 
       
       ואני אומר שמבחינה כלכלית ייתכן שבתקופתו, בשנתיים האחרונות, יש דברים שתוקנו. טוענים שיש פחות אבטלה, אבל אנחנו לא חשים את זה. ייתכן שכללית, מבחינת הסטטיסטיקה, יכול להיות שבמגזר היהודי, או במגזר אחר שנתניהו נתן לו עדיפות, הצטמצם מספר המובטלים. 
       
       עם זאת, גם אם נסכים לשיטתו, שהוא הלך בדרך שתביא לצמיחה, אפילו הוא לא מכחיש שבמדיניות אכזרית, מדיניות חזירית – כפי שכינו אותה – רושש את השכבות העניות בציבור. הוא ממש עשק את בעלי הקצבאות, אם זה זקנים, אם זה נכים, אם זה משפחות מרובות ילדים, ובו זמנית את כל הקיצוצים, את כל הכסף, הוא העביר בידיעה ובכוונת מכוון לעשירים. התוצאה היא שיש הרבה יותר עשירים במדינה הזאת, והרבה יותר עשירים מופלגים, יש מאיון עליון, שמחזיק בחלק נכבד מהעוגה הציבורית, ומול זה הולך ומתרחב מעגל העניים. הרבה יותר עשירים מול הרבה יותר עניים. מאיון עליון של עשירים מופלגים מול שכבות חלשות שכבר אין להן לחם יומן. רק היום קראנו על אותה אשה שנאלצה לגנוב אוכל. היא אמרה: אני רוצה להאכיל את ילדי, אין לי דרך אחרת, מה אני אעשה, יש לי ילדים רעבים בבית. רק לאחרונה הזכירו לנו, שאנשים מתאבדים כתוצאה מהמצב הכלכלי הקשה. 
       
       דוח העוני - הייתי מכבד את שר האוצר יותר אילו היה מתפטר בעקבות דוח העוני, אילו היה מכה על חטא ואומר: אני גרמתי לכך שמחצית מהילדים במדינה הזאת הם עניים. מחצית  מהילדים בציבור הערבי הם עניים. כל ילד שני בציבור הערבי הוא עני. כל ילד שלישי במדינה בכלל הוא ילד עני, מתחת לקו העוני. מיליון וחצי אנשים עניים במדינה הזאת, והם לא היו באותו מצב כאשר הוא קיבל לידיו את תיק האוצר. אומנם העוני לא בועַר אף פעם ותמיד היו עניים, אבל בתקופתו של מר נתניהו  - ואני אומר שוב שזה היה בכוונה, כמדיניות, מתוך דחפים אידיאולוגיים -  הוא כיוון למדיניות שהעמיקה את העוני, הרחיבה את מעגליו, ובו זמנית ריכזה את העושר בשכבות הגבוהות ביותר. 
       
       אומנם במשחקים ובפלפולים הוא יכול לאחז את עיני הציבור, אבל במכלול, שר אוצר שמרעיב אנשים ומביא ליותר עוני איננו ראוי לשמש בתפקידו. שר אוצר יכול היה יכול להביא לאותן תוצאות בלי לעשוק את העניים, בלי מדיניות חזירית בכוונת מכוון ובלי לרושש את העניים  בצורה הנוראית שלה הוא גרם. אז הוא היה יכול להיות שר אוצר מוצלח. תודה רבה, אדוני. 
       
היו"ר נסים דהן:
       
       תודה רבה. חבר הכנסת מאיר פרוש, אחרון הדוברים. לאחר מכן תהיה הצבעה על-פי בקשת הממשלה. 
       
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, התפטרותו של שר האוצר היא תחילת ההתפוררות של ממשלת שרון. יכול ראש הממשלה לשגות באשליות שממשלתו תוציא ימיה עד חורף 2006, אבל האשליה תוליד אכזבה, כי היא תקוות שווא שסופה יהיה בעבור מר שרון מפח נפש. 
       
       אדוני היושב-ראש, רבים ביהדות החרדית – ואני אומר רבים, רבים, רבים - לא יצטערו כלל כאשר ממשלת שרון תיפול. יתר על כן, רבים-רבים מבניה של היהדות הנאמנה אפילו יהיו די מאושרים. לדידנו ממשלה זו נולדה בחטא, כי כאשר מר שרון הפנה גב לבעלי בריתו הפוליטיים זה שנים, הוא התכחש בציניות למפלגות החרדיות ופנה להקים קואליציה עם שינוי, מפלגת השנאה ליהדות, הוא הוכיח לנו כי אינו ראוי לדעתנו לשבת בכיסאו של מנחם בגין, אשר היה האיש שכיבד את היהדות, ראש הממשלה הראשון של הליכוד שכרת ברית עם הנציגות החרדית בזירה הפוליטית. שרון הוכיח שהוא אינו ראוי.
       
       אדוני היושב-ראש, אין צורך לפרט את השתלשלות האירועים, כי הרי כולנו זוכרים אותם.  גם כאשר אגודת ישראל הצטרפה כעבור זמן לקואליציה, עשינו זאת בלב כבד, לא עם חשק רב. עשינו את זה יותר כדי ליהנות מהעובדה שמפלגת שינוי הוצאה למעשה על-ידינו מהממשלה. בתקופה הקצרה, אותן שנתיים ששינוי ישבה בממשלה,  היתה פגיעה מכוונת ביהדותה של המדינה, כפי שלא עשתה אף ממשלה לפניה. אבל חוסר החשק, חוסר הלהיטות, חוסר הרצון להיכנס לממשלה זו הלכו וגברו ככל שהגזירות הכלכליות  על משפחות ברוכות ילדים, או הגזירות על מוסדות התורה והחינוך התמסדו יותר ויותר בספרי התקציב. גם התקציב שאושר אתמול בממשלה ויובא לפנינו בשבועות הקרובים - שוב התמסדו שם הקיצוצים על משפחות ברוכות ילדים ועל מוסדות התורה והחינוך. נכנסנו בלי חשק, וחוסר הרצון הזה הלך וגבר ככל שתוכנית ההתנתקות קרמה עור וגידים וככל שמר שרון חשף לנגד עינינו שהוא למעשה איש שמאל. הוכחנו חוסר רצון, מכיוון שהממשלה הזאת ממשיכה בעקירת האפשרות למתן שירותי דת במדינה.
       
       אדוני היושב-ראש,  מר שרון מתפאר שהוא זכה בבחירות ל-38 מנדטים. זה לא נכון, כי הבחירות האלה לא היו אישיות. בבחירות אלה נבחרה מפלגת הליכוד, אשר הציגה בפני העם מצע, תוכנית מדינית, שמר שרון הפך אותם לחלוטין. הוא מעל בהם, הוא מעל באמון שזכתה בו מפלגתו. ראש הממשלה נבחר בראשות הליכוד, עם מדיניות ברורה שהכריזה שלא יהיו ויתורים חד-צדדיים, ואפילו התבטאה שדין נצרים כדין תל-אביב ודין כפר-דרום כדין נגבה. ראש הממשלה גם אמר, שכיהודי חשוב לו שיהיו שירותי דת במדינה, כיהודי חשוב לו לטפח את המשפחות ברוכות הילדים. אבל אז החל במסע מכוער של התכחשות למצע, לתוכנית המדינית של הליכוד, להבטחות שיציית למרכז הליכוד, שיפעל על-פי תוצאות משאל המתפקדים, ומה הוא לא הבטיח. 
       
       היום ברור לכולנו שזו ממשלה גזענית, ממשלה שמגרשת יהודים רק כי הם יהודים, ממשלה שבקלות דעת נפשעת מפקירה את ציר פילדלפי,  ובהסכם עם מצרים אף לא טרחה לדאוג שיהיה סעיף המחייב איסור העברת נשק, שבקלות דעת נפשעת הופכת את עזה לבסיס טרור בין-לאומי גם של בן-לאדן בעוד שנים. 
       
       אדוני היושב-ראש, עד לרגע זה לא הצליח ראש הממשלה להסביר לנו מה התועלת המדינית-הביטחונית שתפיק ישראל מתוכנית הנסיגה, מתוכנית הגירוש, מתוכנית שגורמת קרע עמוק בעם. רק אתמול קראנו את דברי החוקרים ב"מרכז יפה למחקרים אסטרטגיים" באוניברסיטת תל-אביב, כי קיימת סכנה מוחשית שלאחר ההתנתקות ימצב עצמו ה"חמאס" ככוח העיקרי בעזה, ותהיה לכך אולי השפעה גם על הגדה המערבית. 
       
       זוהי הממשלה המתפוררת, שסוף ימיה, ברוך השם, קרב ובא. לכן מוטב שהכנסת תתפזר ונכריז על בחירות חדשות. 
       
צבי הנדל (האיחוד הלאומי - ישראל ביתנו):
       
       יישר כוח. 

היו"ר נסים דהן:
       
       תודה רבה. אנחנו עוברים להצבעה על הודעת הממשלה בדבר העברת סמכות הנתונה לשר התחבורה לשר התיירות, על-פי סעיף 31(ב) לחוק-יסוד: הממשלה. מי בעד? מי נגד?
       
הצבעה מס' 1
       
בעד הודעת הממשלה  – 6
נגד – 9
נמנעים – אין
הודעת הממשלה על העברת סמכות משר לשר לא נתקבלה. 

קולט אביטל (העבודה - מימד - עם אחד):
       
       סליחה, יש עוד אחד.
       
היו"ר נסים דהן:
       
       בעד - 6, נגד - 9, הכנסת לא אישרה את העברת הסמכויות.
        
קולט אביטל (העבודה - מימד - עם אחד):
       
       - - - 
       
היו"ר נסים דהן:
       
       הכנסת לא אישרה את העברת הסמכויות. על-פי תקנון הכנסת אני לא יכול לשנות את התוצאות. 
       
קריאות:
       
       - - - 
       
היו"ר נסים דהן:

       הודעתי שמייד בסוף דבריו של חבר הכנסת מאיר פרוש תהיה הצבעה. 
       
צבי הנדל (האיחוד הלאומי - ישראל ביתנו):
       
       אל תתנצל.

הצעת חוק מרשם האוכלוסין (תיקון מס' 9) (מסירת פרטי רישום לגוף הפועל על-פי חיקוק), התשס"ה-2005
       [רשומות (הצעות חוק, חוב' מ/199).]
(קריאה ראשונה)
       
היו"ר נסים דהן:
       
       אנחנו עוברים לנושא הבא, הצעת חוק מרשם האוכלוסין (תיקון מס' 9) (מסירת פרטי רישום לגוף הפועל על-פי חיקוק), התשס"ה-2005, בקריאה ראשונה. תציג את הצעת החוק סגנית שר הפנים, בבקשה. ברשימת הדוברים חברי הכנסת אהוד רצאבי, איוב קרא, מלי פולישוק-בלוך, יגאל יאסינוב, רשף חן, מאיר פרוש ואחרים. 
       
סגנית שר הפנים רוחמה אברהם:
       
       אדוני היושב-ראש, חברי חברי הכנסת, אנחנו מדברים על הצעת חוק מרשם האוכלוסין (תיקון מס' 9) (מסירת פרטי רישום לגוף הפועל על-פי חיקוק), התשס"ה-2005. בעקבות פסק-דין שניתן על-ידי בג"ץ 8070/98, האגודה לזכויות האזרח בישראל נגד שר הפנים ואחרים, מוצע לתקן את חוק מרשם האוכלוסין, התשכ"ה-1965. 
       
       על-פי פסק-הדין, בעבור גורמים שונים, וביניהם הבנקים, שעליהם מוטלת מחד גיסא החובה לזהות את לקוחותיהם באמצעות המרשם, ומאידך גיסא אין להם היתר לחיבור ישירות למאגר המידע של משרד הפנים, וזיהוי שכזה, על-פי הדין, מתבצע על-ידי פנייה אינדיבידואלית, על-פי פסק הדין תתאפשר העברת המידע בדרך של התחברות ישירות למאגר אך ורק על-ידי עיגון הוראה זו בחקיקה הראשית. כידוע, כאשר בגופים כגון אלו אנחנו עוסקים, מדובר על מספר תושבים שאינו ניתן לכימות מראש, ודרישה של הוכחת "עניין לכאורה" לגבי כל תושב ותושב - דרישתו של סעיף 29(ג) לחוק אינה מעשית כלל. מכאן נחיצותו של התיקון. 
       
       בבסיס התיקון תיקבע במפורש הסמכות להעביר מידע גם בצורה המאפשרת התחברות ישירה למאגר מינהל האוכלוסין לאותם גופים לפי הגדרתם כאמור, ללא צורך להוכיח "עניין לכאורה" ביחס לכל תושב ותושב שפרטי רישומו מתבקשים, ובלבד שמידע זה הוא לצורך ביצוע התפקיד ולאחר שאותו גוף התחייב שלא לעשות שימוש בפרטי הרישום שיימסרו לו, אלא למטרה שלשמה נמסרו. 
       
       אני מדגישה שלגבי גופים שאינם מחויבים על-פי חוק לאמת פרטים, לא תהיה אפשרות לקבל מידע בדרך זו, ואותם גופים יידרשו לעבור בדיקה פרטנית לגבי כל תושב לפי סעיף 29(ג) לחוק ולהראות "עניין לכאורה" בקבלת הפרטים.
       
       אני מוסיפה שפרטי הרישום שיימסרו יהיו בהתאם לסעיף 29 לחוק, קרי תאריך לידתו של אדם ופרטים נוספים כפי שייקבעו בתקנות. אופן מסירת המידע והתנאים למסירתו ייקבעו גם הם בתקנות. 
       
       אני חוזרת ומדגישה, מדובר בפסיקה של בג"ץ, ולפיכך נתבקשנו לעשות את התיקון המוצע. אני מבקשת מכנסת ישראל לאשר אותו. תודה רבה. 
       
היו"ר נסים דהן:
       
       תודה רבה. חברי הכנסת אהוד רצאבי, איוב קרא, מלי פולישוק-בלוך, יגאל יאסינוב ורשף חן - אינם נוכחים. חבר הכנסת מאיר פרוש, אחריו – חבר הכנסת אריה אלדד, חבר הכנסת עבד-אלמאלכ דהאמשה וחבר הכנסת טלב אלאסנע. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, אם מדברים על מרשם האוכלוסין, אני חושב שקודם כול צריך לדאוג לאוכלוסייה שחיה במדינה הזאת. אנחנו יודעים שהממשלה הזאת מתקשה לדאוג לעניים, לשכבות החלשות, למשפחות ברוכות הילדים. יכול להיות שהחוק כשלעצמו הוא טוב, אבל איך אפשר להציע הצעת חוק בתחום האוכלוסין כאשר הממשלה הזאת רחוקה מלקבל ציון טוב בדאגה לאוכלוסייה שגרה במדינה?
       
       ראשית, צריך להיות ברור לכולם, שבנימין נתניהו, שחלקתי על מדיניותו החברתית, הוכיח יכולת ניווט מרשימה של המשק הישראלי. אסור לשכוח שבתחילת 2003 היינו על סף משבר פיננסי עמוק, לאחר שנתיים של אינתיפאדה. המדינה לא יכלה ללוות אפילו דולר אחד מחוץ-לארץ, ההשקעות ירדו ומספר פשיטות הרגל גדלו, היתה עלייה באבטלה והמיתון אכל כל חלקה טובה במשק הלאומי. נכון שנתניהו שינה את האווירה מקצה לקצה, ובתקופה קצרה יחסית ביצע רפורמות חשובות שהשפעתן החיובית תהיה לשנים רבות. 
       
       כמו שאמרתי בתחילת דברי, המדינה לא יודעת לטפל באוכלוסייה, כי הטעות של נתניהו היתה בגישתו נעדרת הרגישות, ויש אומרים נעדרת החמלה להיבטים החברתיים. במקום לנהל את מדיניות האוצר כאשר עין אחת צופה בכלכלה ועין שנייה בחברה, נתניהו ראה את הכלכלה בלבד. 
       
       "ואהבת לרעך כמוך" – זה כלל גדול בתורה. כל התחוקה הסוציאלית של תורת ישראל בנויה על מצוות מעשיות, וקיום כל אותן מצוות סוציאליות מעמיד אדם מישראל, מעמיד את חייו החברתיים מעל לכל העמים. לא מקרה הוא שגם בגלויות ישראל פיתחנו מוסדות צדקה וחסד, כי בעם ישראל מן המושג "צדק" צמח המושג "צדקה" במובן של עזרה וסעד לשכבות החלשות. שלוש פעמים ביום אנחנו מתפללים: "כי באור פניך נתת לנו ה' אלוקינו תורה וחיים, אהבה וחסד, צדקה ורחמים". מדיניות שמביטה בעין אחת על החברה, אמורה לדאוג למדינת רווחה יהודית, כי טוב שתהיה לאזרח רשת ביטחון, שיזכה לתרופות כאשר חייו תלויים מנגד, שיזכה לתמיכה לעת זיקנה, שיוכל לעבוד ולהשתכר בכבוד. המדיניות שדאגה רק לכלכלה ולא דאגה שהכלכלה תשרת את האדם – במדיניות כזאת רק עשירים זוכים ל"קצבאות" בדרך של הורדת מסים, כדי שיוכלו להתעשר יותר ויותר. 
       
       דוח העוני האחרון הוא אחד הכישלונות הגדולים של מדינת ישראל. מדינה שבה כל ילד שלישי וכל אזרח רביעי חיים בעוני, היא מדינת חרפה, מדינת כלימה. מדינה שבה יותר מרבע מקשישיה חיים בעוני היא מדינת רשעות ושפלות. מדינה שפוגעת בחלשים ומיטיבה עם החזקים היא מדינה הראויה לאות קלון. 
       
       לכן, אדוני היושב-ראש, התזה מוכרת וידועה: הצמיחה תיצור מקומות עבודה, ופירותיה יחלחלו לאט לאט גם לשכבות החלשות. אבל הנתונים מורים כי רק 35% מבין המשפחות העניות אינם עובדים, כך שיש בעיה עם התזה הזאת. 
       
       מוטב להחזיר את תקציב 2006 למשרד האוצר ולעצב אותו מחדש. מוטב להעמיד יעדים חדשים של צמצום הפערים המזעזעים בין העשירונים העליונים לתחתונים. ויעד חשוב במיוחד: הקטנה ב-33% של מספר העניים כבר בשנתיים או בשלוש השנים הבאות. 
       
       אדוני היושב-ראש, בזמן הקצר שנותר לי אני מציע כדלקמן: אם היתה צמיחה של 4% במשק, הבה נפנה את מחצית הפירות, 2%, לקצבאות הילדים במשפחות ברוכות הילדים. ואם 11 מיליארד שקלים עברו לבעלי הון עקב הורדת מסים, הבה נפנה את מחצית הסכום לתקציבים חברתיים, כי אנחנו צריכים כלכלה בריאה, אך לא פחות מכך עלינו לדאוג לרשת ביטחון סוציאלית. זו משמעותה של מדינת רווחה יהודית. תודה רבה. 
       
היו"ר נסים דהן:
       
       תודה רבה. חבר הכנסת אריה אלדד. להזכיר לכולם, הנושא הוא חוק מרשם התושבים. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, טוב שהזכרת שהנושא הוא חוק מרשם התושבים, מרשם האוכלוסין. באמת צריך לראות שהממשלה הזאת דואגת, או בכלל מסוגלת לדאוג, לאוכלוסייה שלה מעבר לניירות שהיא מעבירה מצד לצד. גם לגבי ניירות יש השגות נכבדות על הבנת הנקרא שהממשלה הזאת הגיעה אליה, כשהיא מנהלת במשך חודשים ארוכים, 14 חודשים אמרו לנו, משא-ומתן עם מצרים על ההסכם בציר פילדלפי, והיא שכחה לכתוב שם נושא מרכזי כמו: אסור להעביר טנקים לרשות. אבל נעזוב את ענייני הביטחון, אנחנו עוסקים באוכלוסין, אנחנו עוסקים בדאגתה של הממשלה לאוכלוסייה שלה, איך היא רושמת אותם, לשם מה היא רושמת אותם, מה היא עושה עם הרישומים האלה. 
       
       אלימות המשטרה בשבועות האחרונים הופכת להיות בלתי נסבלת, והיא מטויחת ומגובה על-ידי רשויות אכיפת החוק, רשויות שלטון החוק, מח"ש למיניהו. ככה מתייחסים לאוכלוסייה. עושה רושם שכל רישום האוכלוסייה שאנחנו מתכוונים להצביע עליו היום, איננו אלא כלי בידי חצר מושחתת, להפיכת מדינת ישראל למדינת משטרה, כאשר המשטרה היא הכלי בידי שלטון מושחת ליישם את צרכיו. משטר שמחזיק ילדות בנות 14 במעצר עד תום הליכים, כי הן הסכנה לקיום המדינה, הן הסכנה לביטחון המדינה, בשעה שנותנים לאנשים עם 120, 130, 140 תיקים פליליים, שהם גורמים מסיתים ידועים, להסתובב חופשי, כי זה מתאים לצורכיהם. זאת משטרה וזאת ממשלה שדואגת לרישום האוכלוסייה? ממש חשוב מאוד עכשיו לקיים הצבעה ודיון בנושאי מרשם אוכלוסייה? לשם מה הם זקוקים לזה? הם יודעים בדיוק את מי הם רוצים להחזיק בכלא, את מי אינם רוצים להחזיק בכלא. הם צריכים עכשיו עוד תיקון בחוק שאומר איך רושמים ואיך מעבירים מידע על אוכלוסייה? 
       
       מדינה שמגרשת אלפי תושבים, אלפי אזרחים מבתיהם, בלי שיש פתרונות דיור אפילו למאות מהם, זו ממשלה שדואגת, ממש עכשיו, לדקדוקי העניות של מרשם האוכלוסייה? למי להעביר את המידע ולמי לא, כדי שידעו מי מכל האלפים האלה נזרק לרחוב ומי באמת קיבל 60 מטר ומאיים להתאבד, כי אין לו איפה לשים את כל חפצי חייו, שאגר במשך השנים שגר בביתו. 
       
       החקיקה הזאת לא באמת באה לסייע למינהל תקין. היא באה לסייע לממשלת רשע, כדי להפוך את מדינת ישראל למדינת משטרה ולהשמיד את שרידי הדמוקרטיה כאן. גם אם החוק הזה בנסיבות אחרות הוא חוק נחוץ, נדמה לי שראוי שלא לקבל אותו בבית הזה בשעה הזאת. 
       
היו"ר נסים דהן:
       
       תודה רבה. חבר הכנסת עבד-אלמאלכ דהמאשה, אחריו - חבר הכנסת טלב אלסאנע, ואחריו – חבר הכנסת ג'מאל זחאלקה. 
       
איוב קרא (הליכוד):
       
       - - -
       
היו"ר נסים דהן:
       
       כן. מה כבודו רוצה?
       
איוב קרא (הליכוד):
       
       אני רשום.
       
היו"ר נסים דהן:
       
       אתה רשום. מזמן קראנו לכבודו ולא היה פה. 
       
איוב קרא (הליכוד):
       
       - - -

היו"ר נסים דהן:
       
       אתה רוצה חנינה, אני מבין. 
       
איוב קרא (הליכוד):
       
       כן. 
       
עבד-אלמאלכ דהאמשה (רע"ם):
       
       כבוד היושב-ראש, חברי הכנסת. אני באופן כללי הייתי מסכים שלא צריך לעזור לממשלה הזאת ולא לאשר את החוק שהיא מביאה, מפני שהיא ממשלה שאיננה מנהלת מדיניות נכונה, בוודאי שאיננה מיטיבה עם הציבור או מקיימת את התחייבותה לו, ורק בדיון הקודם דיברתי על הכלכלה העושקת ועושת העוול. אבל לאחר ששמעתי את נימוקיו של קודמי, אני חייב לומר שלא רק שלא שכנעו אותי, אלא גם קוממו אותי.
       
       על מה מדבר חבר הכנסת הנכבד? איזה אנשים הם עוקרים מבתיהם? מי עוקר אנשים? איפה נעקרים אנשים? אלה מתנחלים שגרו על אדמה פלסטינית ונישלו ממנה את התושבים הפלסטינים ומיררו את חייהם. כמה אלפי מתנחלים בעזה – 7,000-8,000 לכל היותר -  מחזיקים בגרונה של אוכלוסייה המונה מיליון וחצי פלסטינים באותו אזור. את המים לוקחים, את הקרקע לוקחים, את האוויר לוקחים, את הים לוקחים. וכאשר ממשלת ישראל, בהחלטה דמוקרטית של הממשלה ושל הכנסת, עם רוב מכריע בעם, אומרת להם: חזרו הביתה - באים להתקומם ולהגיד שעוקרים אותם מבתיהם. 
       
       ומה עוד צועק הקוזאק הנגזל? אין להם לאן ללכת. יש להם. א. יש להם אפשרות לחזור למקום שבאו ממנו. מי שבא מתל-אביב, יחזור לתל-אביב. מי שבא מהתנחלות בגדה רק בחודשים האחרונים, בשבועות האחרונים, יחזור בינתיים לגדה, עד הפינוי הבא. מי שאין לו באמת בית לחזור אליו - הממשלה הציעה להם דיור חלופי. קרווילות. זה כן קרווילות. זה וילות שבקרוונים. עם כל המיליארדים שהוצאו על כך.
       
נעמי בלומנטל (הליכוד):
       
       - - -
       
עבד-אלמאלכ דהאמשה (רע"ם):
       
       אני שמעתי אותך, גברתי הנכבדה. שמעתי אותך, לפני זמן לא רב.
       
נעמי בלומנטל (הליכוד):
       
       כיבדת אותי, אני רוצה לכבד אותך, אבל - - -
       
עבד-אלמאלכ דהאמשה (רע"ם):
       
       אני לא רוצה את הקרווילה הזאת, לא לך ולא לי. יכול להיות שהיא לא לטעמך. אני מסכים. אבל אם מדובר באנשים שרוצים אכן לקבל את דין הציבור, את דין החוק ואת דין הממשלה, וכל בעייתם היא שאין להם לאן ללכת, הם יכולים - לפחות באופן זמני - להיכנס לדיור הזה. אגב, למה באופן זמני? למה הם לא קיבלו את דיור הקבע? למה עד הרגע הזה הם לא מממשים את פניות הממשלה ללכת ולקבל, לא רק את הדירות ולא רק את הסידור החלופי, אלא גם את הכספים הטובים והגדולים שאישרה הכנסת ושאישרה הממשלה? מיליארדים. הם מתעשרים מזה. הרי למדו את השיעור בימית. אני אומר לכם: יש אנשים שהיו בימית, ומימית הם באו להתנחלויות האלה. 
       
היו"ר נסים דהן:
       
       נא לסיים.
       
עבד-אלמאלכ דהאמשה (רע"ם):
       
       ויש כאלה שיצאו עכשיו מעזה וילכו לגדה, כדי לקבל עוד הפעם, בפעם השלישית, פיצוי, כאשר יפנו אותם מהגדה. זה מקצוע. יש אנשים שיודעים איך לשחק את התפקידים האלה. מי שרוצה לחיות יש לו, אדוני היושב-ראש - ואני מסיים בזה - כל האפשרויות לחזור ולחיות במדינת ישראל, בתנאים סבירים ובתנאים שישתפרו עם הזמן. הוא צריך רק לא לחבל במאמצים האלה, לא לצאת נגדם ולא ללכת אחרי פוליטיקאים שסוחרים בעניין הזה ואומרים להם לא לבוא ולא לחזור.
       
היו"ר נסים דהן:
       
       נא לסיים. 
       
       
משולם נהרי (ש"ס):
       
       אתה בעד החוק או נגדו?
        
עבד-אלמאלכ דהאמשה (רע"ם):
       
       זה יגרום נזק רק להם, קודם כול, אבל בוודאי שתהיה לזה השלכה על הציבור כולו. תודה רבה. 
       
משולם נהרי (ש"ס):
       
       אתה בעד החוק או נגדו?
       
היו"ר נסים דהן:
       
       תודה רבה. חבר הכנסת טלב אלסאנע. חבר הכנסת ג'מאל זחאלקה. 
       
עבד-אלמאלכ דהאמשה (רע"ם):
       
       זה מה שמטריד אותך, חבר הכנסת נהרי? חכה. תיכף תראה אותי מצביע. 
       
ג'מאל זחאלקה (בל"ד):
       
       כבוד היושב-ראש. ברשותך, אני רוצה להתייחס לדיון שהיה היום בנושא פעולת הטרור בשפרעם. אני רוצה להגיד שהרוצח לא ירד מהמאדים.
       
היו"ר נסים דהן:
       
       חבר הכנסת זחאלקה, אני רוצה להזכיר לך שאתה יכול לדבר על כל נושא, אבל לא תקבל זמן בשביל החוק. 
       
ג'מאל זחאלקה (בל"ד):
       
       תודה. אני מודע לכך. הוא לא ירד מהמאדים. הוא נולד כאן, התחנך כאן, הושפע מהאווירה כאן, ומסע הגינויים החשוב מאוד כשלעצמו, במיוחד הגינוי החד-משמעי של ראש הממשלה, לוקים בחסר ואפילו הופכים לחסרי חשיבות, אם וכאשר - וזה מה שיש, לצערנו - יש התנערות מאחריות. 
       
       והאחריות היא, בדיוק, שצריך להבין שלכל פשע יש רקע, יש מניע, יש מטרה - אם נשים בצד את הניסיון האומלל לתאר את הרוצח כמטורף ועם פרופיל נמוך וכל הדברים האלה - מדובר באדם נורמלי שעשה את זה על רקע מסוים ובאווירה מסוימת. הרקע, אדוני היושב-ראש, מורכב - בקיצור רב - מכך שהרוצח לקח עוד צעד קדימה דברים שישנם. כלומר, הוא לא פעל בריק. הוא לא פעל מתוך עצמו, אלא באווירה מסוימת, במצב מסוים, שבו יש התרת דם של אזרחים ערבים. באוקטובר נרצחו 13 אזרחים ערבים על-ידי כוחות משטרה. מאז נרצחו - מאז אוקטובר עד היום - 18 אזרחים, ואף אחד לא הובא לדין. פשע בלי עונש, שחוזר על עצמו פעם אחר פעם, הופך להתרת דם. הוא לקח את זה עוד צעד קדימה: אם לשוטרים מותר, אז גם לי מותר. הוא פעל באווירה של הסתה גזענית בלתי פוסקת נגד האזרחים הערבים. הוא חשב לעצמו: הרי הם לא אומרים הכול, הם פוליטיקאים, אני לא פוליטיקאי ואני אעשה משהו. הוא לוקח את העמדה הגזענית עד סופה, שאזרחים ערבים אפשר להרוג. 
        
       ככה הוא חשב לעצמו. האזרחים הערבים מתוארים על-ידי הממסד הפוליטי בארץ כסכנה - סכנה דמוגרפית, סכנה ביטחונית, סכנה פוליטית. סכנה לא צריך לטפח אלא לנגח ולמגר. הוא חשב לעצמו שיוכל לקחת את זה צעד אחד קדימה. הוא פעל באווירה שיש יחס סלחני כלפי הימין הקיצוני בארץ. באווירה הזאת, זו שאלה של זמן ותנאים עד שלוחצים על ההדק. במצב הפוליטי בארץ, זה היה הזמן ואלה היו התנאים שהביאו אותו ללחוץ על ההדק. הוא לא היה לבד. הוא לא פעל לבד, הוא לא ירד מהמאדים, יש לו שותפים, אדוני היושב-ראש, הרוצח אחד והפושעים רבים. 

היו"ר נסים דהן:
       
       תודה. חבר הכנסת איוב קרא. 
       
קולט אביטל (העבודה - מימד - עם אחד):
       
       הוא אחרון? 
       
היו"ר נסים דהן:
       
       לא. אחריו – חברת הכנסת נעמי בלומנטל, אחרונת הדוברים. אני מבין שעל-פי בקשת הממשלה, תשובה והצבעה יתקיימו במועד אחר. 

אורית נוקד (העבודה - מימד - עם אחד):
       
       למה לא אומרים לנו? 
       
היו"ר נסים דהן:
       
       מהרגע שהממשלה מודיעה, אני יכול להודיע. 
       
איוב קרא (הליכוד):
       
       אדוני היושב-ראש, חברי חברי הכנסת, בהמשך לדברים שנאמרו כאן בקשר להתפטרותו של שר האוצר, אני רוצה להזכיר לכל הנוכחים כאן את השעות הקשות שהיו למדינת ישראל בתקופת האינתיפאדה הקשה. כאשר ביבי נתניהו קיבל את תיק האוצר, יעצנו לו שלא לקבל עליו את המשימה כי זו משימה שאף אחד לא יוצא ממנה כאשר ידו על העליונה. הוא קיבל עליו את המשימה, יכול להיות שהיתה לו בעיה להתמודד עם הסוגיה של להיטיב עם חלשים וגם עם חזקים. אבל הבעיה היתה קשה יותר, איך הוא מצליח לשמר את הכלכלה של ישראל ובעצם המדינה לא פושטת רגל. זה היה חשוב יותר. 
       
       אז יש כאלה שנפגעו כתוצאה מכך, כולנו שילמנו מחיר קשה, אבל זה לא של אבא שלו. זה שהוא קיצץ פה וקיצץ שם, זה על מנת שהספינה תמשיך לשוט בלב ים סוער והקברניט ימשיך להחזיק חזק. הוא לא עשה את זה מאהבת מרדכי אלא מהצורך הלאומי והצרכים שישנם. לכל אותם חברים, לא אכפת להם שהמדינה כולה תהיה על קצבאות, אבל בסופו של דבר, זה מה שהיה קורה אילו המגמה הזאת היתה נמשכת וביבי לא היה מגיע לאוצר. 
       
       עם כל הכבוד, צריך לומר, אולי 10%-20% מקרב האוכלוסייה שילמו מחיר, אבל 80% עמדו על הרגליים. ככה צריך לראות את הדברים. מאשימים אותו, למה הוא יצא מהממשלה? מה צריך לסמן אור אדום לאנשים שיושבים כאן כדי להבין את המשמעות של יציאה חד-צדדית והקמת מדינת טרור בתוך עזה? הרי בעזה אנחנו לא קיימים, זה זריקת חול בעיני האנשים. אני לא מבין, איך לאנשים כואבת הבטן על ההתנתקות והם ממשיכים לשבת בממשלה. לשרים האלה שכואבת הבטן, שילכו לד"ר לנדאו, יש לו מרשם מצוין. מאז  לקח אותו, חברת הכנסת בלומנטל, הפסיקה לכאוב לו הבטן. ד"ר נתניהו גם קיבל אותו מרשם, הוא שמח ושלם עם עצמו. מדוע אותם שרים ממשיכים להיות בפנים ולהרגיש בחוץ? אי-אפשר לעבוד על האנשים, הרי בסופו של דבר האמת מנצחת. יש כאן אבסורד שמישהו ישלם עליו. 
       
       אתמול הלכנו לבית-הדין של הליכוד כדי להקדים את הפריימריס לראשות הליכוד, מכיוון שחשבנו שהליכוד אינו ליכוד, אנחנו רוצים להשאיר את התומכים שלנו בתוכנו, תומכים בליכוד, והמטרה לא חלילה לפגוע במישהו. מי שפגעו ברצון החברים במשאל מתפקדי הליכוד, זאת הממשלה, זה ראש הממשלה,  ולכן הוא פסח עליהם, אדוני היושב-ראש, בתוכנית כל כך גורלית, כל כך איומה. 
       
       אדוני היושב-ראש, אני רוצה לומר לך, היציאה של ביבי מהממשלה מסמלת תפנית. אנחנו הולכים להביא דם חדש להנהגה חדשה בתוך הליכוד ולהביא את הבשורה חזרה, כמו שידע פעם הליכוד ימים טובים בתקופת מנחם בגין. התקופה השפלה הזאת, המאוד מקוממת, תחלוף מהעולם. 
       
היו"ר נסים דהן:
       
       תודה. חברת הכנסת נעמי בלומנטל, אחרונת הדוברים. תשובה והצבעה במועד אחר. 
       
נעמי בלומנטל (הליכוד):
       
       אדוני היושב-ראש, כנסת נכבדה, אני רוצה להקריא את התקציר שאנחנו, חברי הכנסת, מקבלים, כהסבר על מה החוק מדבר: "מוצע לתקן את החוק, באופן שתיקבע בו, באופן מפורש, הסמכות להעביר מידע, גם באופן המאפשר התחברות ישירה למאגר מרשם האוכלוסין, לגופים שמוטלת עליהם חובה בחיקוק לאמת את פרטי הזיהוי של אדם עם מרשם האוכלוסין, ולגופים ששימוש סביר בסמכויותיהם, לצורך ביצוע תפקידם על-פי חיקוק מחייב אותם לאמת את פרטי הזיהוי של אדם עם פרטי הזיהוי במרשם". 
       
       אני לא נגד החוק, אבל אני רוצה להתייחס למה שקורה היום לגבי גופים שלגביהם כתוב "שימוש סביר בסמכויותיהם". עבר כאן חוק, חוק ההתנתקות, כאן בכנסת ישראל, ואני מכבדת את זה, אנחנו מכבדים את הדמוקרטיה. אבל כשאנחנו רואים מה שעומד להתרחש עכשיו, אני חושבת שאין לב שיוכל להסכים עם כך, והימים הם קשים מאוד. אנשים גרים בגוש-קטיף, אנשים נמצאים בשלושה יישובים בצפון רצועת-עזה, שלא היתה שום סיבה הגיונית לנשל אותם מאדמתם ולגרש אותם מבתיהם - ניסנית, דוגית, אלי-סיני. 
       
       כל האנשים האלה, הילדים והמבוגרים, ילד בגן וילדה בבית-הספר, מי שנקטעו רגליו בשל הטרור הנוראי הזה, יבואו חיילי צה"ל בפקודה, בדין, עם משטרת ישראל והם קיבלו פקודה כזאת, הם יקבלו פקודה כזאת, אנחנו נראה אותם בתוקף סמכותם, לוקחים את הוריהם, עם ארבע ידיים, עם ידיים של שני חיילים, של ארבעה, של שישה, הם יצטרכו, בלית ברירה, בלב דואב, אני בטוחה בכך, לקחת אותם ולגרשם מן הבית. 
       
       אנחנו לא מאמינים, מסרבים להאמין, שזה מה שהולך להתרחש, שזאת מדינתנו, מדינתו של העם היהודי, של העם היושב בציון, שהגענו לכאן אחרי 2,000 שנות, אח לאחיו, אחות לאמה, יצטרכו לצאת ולבצע משימה כזאת, על-פי חוק, על-פי דין, והלב דואב ויותר מדואב. הקרע והשסע שמתחוללים בלבותינו, נפשותינו, הם קשים מנשוא. לא האמנו ולעולם גם לא נאמין, שנקלענו, נגררנו לימים האלה ואנחנו חיים בצלם. עמדנו בגבורה, גבורת-על בימים קשים, בשעות בלתי אפשרויות, אבל נראה שמלאה הסאה. 

היו"ר נסים דהן:
       
       תודה. הדיון בהצעת חוק מרשם האוכלוסין הסתיים. הצבעה תהיה במועד אחר, אחרי תשובת הממשלה. 
       

עקירת יישובי גוש-קטיף תחת אש וללא פתרון קהילתי לתושבים

היו"ר נסים דהן:
       
       חבר הכנסת בני אלון יעלה את ההצעה לסדר-היום בנושא: עקירת יישובי גוש-קטיף תחת אש וללא פתרון קהילתי לתושבים.
       
       מי שאמור היה להשיב זה השר לביטחון הפנים. אני לא רואה אותו באולם. חבר הכנסת בני אלון, זכותך שלא להעלות את הנושא כל זמן שאין שר, וזכותך גם להעלות. 

נעמי בלומנטל (הליכוד):
       
       אפשר לנסות לקרוא לו.

היו"ר נסים דהן:
       
       קוראים לו.
       
בנימין אלון (האיחוד הלאומי - ישראל ביתנו):
       
       אני אעלה את הנושא.
       
       אדוני היושב-ראש, כנסת נכבדה, חברת הכנסת בלומנטל, גם אני לא האמנתי שאני אהיה נוכח בעידן הדמוקרטי הפרלמנטרי בתופעה כזאת. אני נזכר מדי פעם בנחישות - זו המלה ששרון משתמש בה במקום אכזריות - אני זוכר את האכזריות, המכונה נחישות, שהוא הפגין כלפייך, ואז עוד לא הבנו מה זה מאותת, מה זה מאותת באופי של איש שהדמוקרטיה זרה לו. באיזו נחישות, אכזריות הוא הופיע - זכות השתיקה. הציבור אז עוד לא ידע על רשימת הפשעים שהוא ומשפחתו  מעורבים בהם, גם אם הבן יישב שבע שנים והאב יעלה עליו וימשיך לשרוד פוליטית, או גם אם מישהו אחר שם  ייתן את הדין, ועוד תיקים שכן ייצאו או לא ייצאו, אבל מה ההשוואה בכלל לאשה, חברת כנסת, שיש לה היכולת ובאים לעזור לה, ואולי כן או לא ישנו בבית-מלון? בושה וחרפה ההשתלחות הזאת. זה באמת היה אות מבשר ראשון, וזה ממשיך הלאה. בלי למצמץ. כך שזה לא משנה אם הוא היה נוכח פה או לא, הוא כבר שמע אותי אומר דברים אמיתיים.

צבי הנדל (האיחוד הלאומי - ישראל ביתנו):
       
       חבר הכנסת אלון, שמעת שהפסיקו היום את האימון בגלל ההנחיות שקיבלה המשטרה להרביץ לחיילים? החיילים הפסיקו, הם לא הסכימו לקבל מכות כאלה. הפסיקו את האימון. כשאני אמרתי שאריק שרון רוצה דם - היום כל הציבור כבר רואה את זה. הפסיקו את האימון.

בנימין אלון (האיחוד הלאומי - ישראל ביתנו):

       לא ייאמן. מה שחבר הכנסת הנדל אמר בלי רמקול זה שהאימון הופסק כי החיילים לא יכלו בתור מאומנים לשאת את המכות שהשוטרים נותנים להם. אבל ילדים קטנים, ו-70% מהעצורים הם ילדים, קטינים וקטינות, שאני  מבקר אותם, שברובם אפילו לא עברו שום עבירה, אבל עד שזה יתברר הם יושבים ומוכים. האכזריות הזאת, לא האמנתי שאהיה שותף לממשלה שבראשה עומד איש נחוש, או בעברית תקנית אכזר, שבמצח נחושה נעול על מטרה.
       
       אלו שמשתפים פעולה עם המינהלת, ואנחנו לא שופטים אף אחד, הלחץ שהאנשים נמצאים בו, כולם אוהבים את ביתם וכולם רצו להישאר בו - הם לא יודעים מה יהיה בשבוע הבא. ואני חי שם עכשיו כבר כמה שבועות, אני מסתובב בין הבתים. אנשים שבכלל לא מתכוונים להיות באותו יום כי הם לא יכולים לראות איך הורסים את המקום שלהם, אבל אין להם לאן ללכת. אומרים להם - שלושה שבועות מלון. תחפשו באוגוסט מלון. שבועיים מלון. מה הנחישות? מה האכזריות? מנחם בגין בזמנו החליט לפנות יישובים.

נעמי בלומנטל (הליכוד):
       
       למען שלום.

בנימין אלון (האיחוד הלאומי - ישראל ביתנו):
       
       בין ההחלטה לבין הביצוע היו שלוש שנים, ובשלוש השנים היו עוד פעם בחירות, והתושבים עצמם הבינו שיש להם בעיה אישית, אבל מול זה עומד הסכם שלום עם הגדולה שבאומות ערב. אני חושב שטעה בגין ויצר את התקדים של עד הסנטימטר האחרון, אבל זכותו של פוליטיקאי לטעות. היו לו פה 120 חברי כנסת, ומתוכם מעל 110 היו אתו, ובאיזו אנושיות הוא טיפל בכך. שלוש שנים. אנשים כבר זרעו בשדות של היישוב החדש שלהם, יישובים עברו, אנשי נתיב-העשרה כבר היו שם. מי שבא למחות היו אנשים חדשים. אבל שרון, האכזר, הנחוש, אין לו זמן. מה בוער? החלטת, מה בוער? עוד חודש. לא, עד סוף 2005 לא יהיו יהודים. ושום דבר לא יעזור, כי הוא נחוש.
       
        חוסר הרגישות שמתבטא בשנאה - זה הפך לשנאה לאנשים שעד לא מזמן הילל ושיבח אותם ואמר שהם המתיישבים, אלו שנהג לבוא ולבקר בביתם. ועומדים הורים מול ילדים וצריכים להסביר להם: תראה, אתה רוצה להיות החייל הכי קרבי וצבא זה נורא חשוב, וכל האחים שלך חיילים, והחיילים שמגרשים אותך, מגרשים אותך כי שרון אמר להם. כל הגמגומים לא נקלטים בראש של ילד. אבל אין לו הזמן שיופנמו הנזקים הנפשיים. גם בימית, כשזה לקח שלוש שנים, היו נזקים נפשיים. 
       
       מי שאחראי כאן בכנסת הזאת על כך שהעברנו את החוק הזה, כל אלה שהיו בעדו, מי מאלה שהיו בעדו ייתן את הדין על כל ההתאבדויות, חס ושלום, ועל כל המשברים הנפשיים ועל כל מקרי הגירושין שיהיו, שזה לא קשור להשקפת עולם. ואינני מדבר עכשיו על אלו שכן ועל אלו שלא, אני מדבר על זוועות הגירוש שאפשר היה למזער אותן. הבאנו לוועדות פסיכולוגים שלמדו את הלקח של ימית, היו מחקרים בנושא, והם באו ואמרו, הדבר הראשון הוא שהקהילה תעבור כקהילה. ואז שרון אמר בזמנו להעתיק. זו היתה המלה הראשונה. הרי הוא שומע מלה מכל ה"ספיניסטים" שלו, שהוא דואג להם לפרנסה הגונה -  אייל ארד, ליאור חורב וכל האחרים, וכל פעם הוא מעתיק. עכשיו הוא שמע נחישות, אז בנחישות, שזו אכזריות, הוא לא רוצה לשמוע. מה יהיה אתם? הם ילכו למלון, אחרי שלושה שבועות במלון יחפשו קרוון שאפשר לגור בו. אחרי שנה בקרוון הם יעקרו ליישוב אחר. ומדובר על אנשים שקיבלו על עצמם את כל ההחלטות והם אפילו לא מפגינים.
       
        זו אכזריות, אריאל שרון, זו לא נחישות. ראיתי את הנחישות שלך מול ה"דולפינריום", איך עמדת והסברת לנו שהאיפוק הוא כוח. ראיתי את הנחישות שלך מול ההרוגים באוטובוסים בירושלים, איך שהסברת שהאיפוק הוא כוח, וכל פעם ניסית עוד פעם ועוד פעם עם אבו-מאזן, ואז יש לו נוצות, אין לו נוצות, ושוב אתה חבר שלו, לא חבר שלו, אבל אתה מגמגם ולא נחוש. כלפי האויבים שלנו לא רואים את האכזריות הזאת שיש כלפי הבנים והבנות והאחים והאחיות, בלי קשר להשקפות עולם.
       
       לכן, אדוני היושב-ראש, אני עדיין מתפלל לנס, ואני עדיין מאמין שהגזירות הרעות האלה לא תתבצענה, אבל אני מסיים, אדוני היושב-ראש, אם חלילה וחס הן תתבצענה בנחישות שרצה ראש הממשלה, כולנו, חברי הכנסת שלא גרמנו לנפילתו בזמן, נרגיש אשמים.

היו"ר נסים דהן:
       
       תודה. השר לביטחון הפנים ישיב על שתי ההצעות יחד.
       
הריסת בתי-כנסת, מקוואות ובתי-עלמין במסגרת תוכנית ההתנתקות
       
       
אליהו ישי (ש"ס):
       
       אדוני היושב-ראש, חברי חברי הכנסת, אנחנו נמצאים ממש בתשעת הימים ערב החורבן, יום התשעה באב, בשבוע הבא. אלה ימים באמת קשים, קשים מאוד על עם ישראל, בהיסטוריה של העם היהודי. אנחנו גם לקראת הכרעה, החלטה מאוד קשה. כל יהודי מאמין מקווה, מתפלל, מייחל לנס. על-פי הטבע, לכאורה, אין שום הליך שיכול לעצור את ההתנתקות, אבל בינתיים עוד לא העבירו חוק שאסור להתפלל. חוקקו הרבה חוקים בכנסת נגד היהדות, נגד הדת. הרבה חוקים קשים מאוד, נגד מסורת ישראל, נגד החלשים - ועל זה נעשה דיון בנפרד, על כל העוני, שפתאום יש איזו התעלמות מדהימה, שמזעזעת את כולנו. אבל על זה יהיה דיון מיוחד בכנסת בעוד שבוע, בעוד שבועיים, כאשר היושב-ראש יחליט. אבל היום אנחנו דנים בהתנתקות. 
       
       כפי שאמרתי, מכובדי השר, על-פי הטבע אין שום תהליך שיכול לעצור את ההתנתקות. לנו נותר רק להתפלל. אבל יש הרבה דברים תמוהים. תמוהים בעיני כולנו. אני מניח שגם בעיני הרבה אנשים שתמכו בהתנתקות. הרב עובדיה יוסף היה הראשון נגד ההתנתקות, עוד כשהרבה הרבה אנשים לא הבינו מה זו מלת הקסם "התנתקות". הסברתי פה, לפני שנה וחצי, אמרתי: תפתחו מילון. "התנתקות" זו עקירה, זה פינוי, עקירת יישובים, זה גירוש. אבל קרה מה שקרה - ואיך אמרו כאן קודם? - ההיסטוריה תשפוט. כולנו נלמד איך זה עבר ולאן זה הגיע. 
       
       הצעת החוק הנוגעת להתנתקות היא הצעת חוק מאוד מוזרה. אני לא יודע באיזו מדינה דמוקרטית בעולם אפשר להביא הצעת חוק כזאת. אני באמת לא יודע. אני חושב שבהרבה דברים שאני מבקש אולי, אם יורשה לי, לבחון במידת הרחמים, הייתי אומר, כבית הלל, לא כבית שמאי, אף שהחוק עבר לא כבית שמאי, כי בית שמאי לא מסכים עם החוק הזה, אבל - חומרה דחומרה, כקיצוני ביותר. אבל בשעות הקשות האלה, כשהולכים לפנות גם בתי-כנסת, להרוס בתי-כנסיות ובתי-קברות - שאף אחד לא יחשוב שהדבר הזה הוא פשוט וקל. אני אומר את זה למכובדי, גדעון עזרא, שבאמת אני מכבד, ובאופן אישי אני מעריך. אני מכבד ומעריך גם את ההתייחסות לכל מיני מקרים קשים בשטח, שאתה מתייחס אליהם בצורה מאוד רגישה. אני יכול להעיד על תקרית שהיתה לפני ימים מספר בגבעת-שאול, אלימות מיותרת, התנהגות מאוד מיותרת של שוטרים. לא היתה שם שום הפגנה. התלהמות ממש מיותרת. התערבת במקום, ואני מודה לך על הערנות שלך. זה הסתיים כמו שזה הסתיים. 
       
       אנחנו בעצם מלינים על העולם כולו, שלא ייגעו בבתי-קברות יהודיים. שלא יהרסו בתי-קברות. אני מכיר הרבה מדינות בעולם שבאות לקראתנו. היה פעם ביקור של הרב עובדיה יוסף במצרים. הוא ביקש ממובארק שיעשה כביש עוקף, שלא יהרוס בית-קברות יהודי. לא פשוט לפנות בית-קברות. יש בעזה קבר של הרב נג'ארה, עליו השלום, זצ"ל. והוא נמצא שם. לא מפנים אותו. 
       
בנימין אלון (האיחוד הלאומי - ישראל ביתנו):
       
       יש בדמשק. 
       
אליהו ישי (ש"ס):
       
       יש גם בדמשק. שאף אחד לא יחשוב שלפנות בתי-קברות ולהוציא מתוך הקבר קדושים שנפטרו, שנרצחו, שנהרגו - הוא דבר פשוט. מה עוד שיש כאלה שהם עדיין בתוך 12 חודש. יש בעיה קשה בהלכה לפנות קבר. אם הרב הראשי לישראל הגיע למסקנה שאם מתנתקים מהמקום, עוקרים את כולם משם, ומפנים את היישוב, את החבל - אז אתה לא יכול להשאיר בית-קברות שמחר יחללו אותו ויהרסו אותו. א. לא בטוח שיעשו את זה. נקווה שלא, אבל אני לא יודע לומר. יש שם גם אנשים שוודאי אי-אפשר לסמוך עליהם, בטח לא על ה"חמאס". אבל לפנות קבר בתוך 12 חודש של הנפטר - ממש לא פשוט. כשהרב הראשי לישראל אמר  שאם אין ברירה ויש סכנה וחשש לחילול הקברות, או להריסתם, או להוצאת המתים מתוך הקבר - אז באין ברירה אולי אפשר לפנות. אבל שיהיה ברור - - -
       
צבי הנדל (האיחוד הלאומי - ישראל ביתנו):
       
       - - -
       
אליהו ישי (ש"ס):
       
       אני רק אומר. אז יש דעות כאלה. שמעתי אותם אומרים שיכול להיות שבאמת אין ברירה, אז אם מפנים, הנה הדרך שבה מפנים. מסבירים איך מפנים. יכול להיות שבכלל כדאי לשמור על המקום הזה. לא כולם אולי יסכימו אתי - כוחות או"ם, אני לא יודע. נחשוב מאוד איך נצטייר כשאנחנו אומרים לאומות העולם: אל תפגעו, אל תגעו בבתי-קברות יהודיים, כי זה כל כך קדוש לנו וחשוב לנו, ופתאום אנחנו, במו ידינו מפנים בתי-קברות, ועוד של נפטרים, בתוך 12 חודש. זה לא פשוט בכלל. אני מציע להידרש לסוגיה הזאת. 
       
       לא קל. אנחנו בוכים בתשעה באב על חורבן הבית ואנחנו הולכים לעבור תקופה היסטורית קשה. אני אמרתי: זו אחת הטעויות הקשות ביותר בתולדות ההיסטוריה של העם היהודי, ההתנתקות הזאת. אני לא מבין: בריחה, יציאה. אפשר להשתמש בכל המושגים והססמאות: בריחה תחת אש, יציאה תחת אש. ללא שום תמורה. זה בדיוק המצע של "שלום עכשיו". זה בדיוק המצע של "די לכיבוש". אותו מצב בדיוק היום. הממשלה מאמצת ומאשרת. ובורחים, בורחים תחת אש. מה עוד שבאים ואומרים: עד יום שלישי בערב, כמדומני - אחד, אפס, אפס, אפס, נקודה אפס אפס אפס אחד, שנייה אחרי - מי שלא יצא מרצונו, לא יקבל פיצויים, יפגעו בו ויחלישו אותו. ריבונו של עולם- מה קרה? מדינה יהודית. יש פה החלטה שאני לא מסכים אתה, לא מקבל אותה, אבל ממשלת ישראל החליטה, כנסת ישראל החליטה, לצערי הרב, לדאבוני. ונשאר לנו באמת רק להתפלל. אבל אני לא מבין למה צריך לפגוע באנשים בצורה כל כך קשה ובוטה. ממשלות ישראל, גם ממשלות השמאל - שלחו אותם להתיישב שם, להגן על היישובים. הרי היום מקימים מערכות הרתעה באשקלון, בנחל-עוז, בקיבוצים - אולי גם באשדוד. "שחר אדום", כי ה"קסאמים" יגיעו גם לשם. לאו דווקא ה"קסאמים" המשופרים, גם ה"קסאמים" הלא משופרים עוד עלולים להגיע לשם. 
       
       אנשים שהגיעו לשם באישור של הממשלה, בשליחות של הממשלות - וגם ממשלות השמאל. גרו שם והשתרשו שם, חיים שם. צריך להבין ללבם. את האנשים האלה יהיה קשה לפנות, הם יסרבו להתפנות. יש להם קשר אידיאולוגי, אמונה, אהבת הארץ, אהבת אדם, אהבת חיילי צה"ל ומדינת ישראל. אז יצטרכו לפנות אותם בכוח, כנראה, לצערי הרב. אני אהיה שם בשעות הקשות והכואבות האלה. למה להעניש אותם? מה אתה מצפה, שאדם יקום, בגלל כסף, שיקום מיוזמתו וילך? אז הפינוי לא יהיה קל בכלל. הוא יהיה קשה, יהיה כואב, ואני מקווה שהוא לא יהיה. אבל להעניש אותם? שלא יקבלו את הפיצויים, ואולי גם יקבלו עונשים? וגם איזה עונשים צפויים להם בחוק. למה? מה קרה? 
       
צבי הנדל (האיחוד הלאומי - ישראל ביתנו):
       
       שמעת למה הפסיקו היום את האימון בדרום? עשו אימון באחד הקיבוצים, כרם-שלום, שבו מפנים את התושבים. החיילים השוטרים והמפנים הרביצו על כך חזק לחיילים עד שהמפקדים הפסיקו את האימון. הם אמרו - עם כל הכבוד לאימון, אל תשברו להם את העצמות. זה על אימון, אימון. כשאני אמרתי שיש מישהו שמאוד רוצה שיישבר - - - צחקו עלי. תראה מה עושים באימון, עד שצריך להפסיק אותו. לא אני הפסקתי. 
       
אליהו ישי (ש"ס):
       
       האמת היא שלא שמעתי. אני אתן עוד דוגמה - אני הייתי בתקרית – אני אומר את זה בכאב ובהתרגשות. החיילים הם חיילי צבא-הגנה לישראל. הם החיילים שלנו,  הם הבנים שלנו, הם האחים שלנו. השוטרים הם בנים ואחים שלנו. 
       
צבי הנדל (האיחוד הלאומי - ישראל ביתנו):
       
       מטריפים אותם. מטריפים אותם. 
       
אליהו ישי (ש"ס):
       
       אני הייתי בתקרית. צבי, אני דיברתי עם השר, ולזכותו ייאמר - הוא באמת השתדל בעניין. הייתי בתקרית וראיתי כמה סתם, סתם, התנהגות מיותרת, פאניקה. זה יכול היה להיגמר ככה בלי אלימות, בלי הרמת יד בכלל. במקרה  הייתי עובר אורח וירדתי למקום. הייתי צריך להפריד בין השוטר לבין הילד בן ה-16. שכב עליו. כמעט מכות רצח אם לא הייתי מגיע למקום. בשביל מה להגיע לזה? זה לא יהיה קל בכלל, בשביל מה להגיע לזה? 
       
       אני שוב אומר – אני מקווה שזה לא יקרה. אבל אם זה כן יקרה, חלילה וחס, אז רחמיו על כל מעשיו. עדינות. לבוא לקראתם, להבין אותם. אפשר גם להרים אדם לכאורה בצורה קשה, גם בלי מכות. זה קשה מאוד, אבל אפשר. תאמינו לי, אדם בריון, אפשר לתפוס אותו, שלושה-ארבעה אנשים, ולהרים אותו. לא צריך מכות, לא צריך לשבור עצמות.
       
       אני מכין הצעת חוק בעניין הזה. יושב-ראש הכנסת, אתה היית גם חבר ועדת הכספים, ואתה מכיר את כל החוק של פינוי-פיצוי. יש שם סעיפים - אם אדם מתפנה מרצון, מקבל מה שמגיע לו; אם לא, לא. אני רוצה שאנו כתנועה נכין הצעת חוק, שגם מי שמתפנה שלא מרצון יקבל - - - 


בנימין אלון (האיחוד הלאומי - ישראל ביתנו):
       
       יש כזה, רק תחתמו.
       
היו"ר נסים דהן:
       
       יש על זה חוק. הכנו חוק כזה.
       
אליהו ישי (ש"ס):
       
       אני רוצה להיות ריאלי. באופן טבעי אני לא רואה מה עוצר את זה. אנשים מאמינים, הייתי שם, יש שם אנשים חדורי אמונה. כולנו תפילה שזה לא יקרה, אבל אם זה קורה, אני ממש מבקש לבוא לקראת האנשים. נעביר הצעת חוק פרטית, אני מאוד מקווה שלא תהיה התנגדות של הממשלה לבוא לקראתם, שזה לא יתפרש כאילו אנו מעודדים אותם לא להתפנות מרצון. אני מבין ללבם, שאותם אנשים שלא יכולים בשום פנים ואופן לקום ולצעוד לאוטובוס, לא יכולים ללכת - אני מכיר אדם שהתקשר אלי ואמר לי, שהוא מדבר עם אשתו לפנות את הבית, לארוז, הוא מתחנן אליה. היא אומרת לו, שהיא לא מסוגלת. אז הוא התחיל לארוז. יש בתים שלא הוא ולא היא יכולים לארוז. צריך להבין אותם. דמנו ובשרנו, אחינו הם. אנו שלחנו אותם לשם. איך אפשר לא להבין אותם? ההחלטה היא החלטה היסטורית קשה ביותר. 
       
       כפי שאמרתי, אחת הטעויות הקשות ביותר בתולדות ההיסטוריה של העם היהודי, אך עם זאת אני מבקש, אדוני השר, לחפש כל דרך ולהקל ברחמנות ולהבין. אני מאוד מקווה שלפחות יהיה אפשר, אני כולי תפילה ובקשה וזעקה מפה גם לראש הממשלה וגם לממשלת ישראל וגם לכנסת ישראל, אם אפשר היה לפחות לדחות את רוע הגזירה עד לאחר הימים הנוראים. בוא נשב ונתבונן, אנו מגיעים לימים של חשבון נפש, חודש הרחמים והסליחות. נעשה חשבון נפש, האם זה נכון וצודק, האם ניתן לדחות את זה, אולי אפשר לעשות תנאים כאלה ואחרים. אם אפשר לדחות, זה היה הדבר הטוב ביותר. אני נשמע אולי קצת נאיבי בדרישה שלי, אך את הזעקה אני חייב לזעוק, את הבקשה אני חייב לבקש, את התחינה אני חייב לומר. אני מאוד מקווה שמשהו יקרה. 
       
       אנו נמשיך להתפלל לבורא עולם שירחם על עם ישראל ויאמר די לצרותינו, והגזירה, בעזרת השם, תתבטל.
       
היו"ר נסים דהן:
       
       אמן. כבוד השר ישיב. כבודו רוצה להשיב על כל ההצעות שנוגעות אליו? כבוד השר לביטחון הפנים ישיב על שתי הצעות לסדר על עקירת יישובי גוש-קטיף והריסת בתי-הכנסת והמקוואות.
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, נדמה לי שזו ההזדמנות האחרונה מעל במת הכנסת לדבר על הימים שהולכים ומתרגשים עלינו. אני מבין את האנשים שרוצים למחות וימשיכו במחאות עד הרגע האחרון. אני יודע שהדתיים שבחבורה מחכים לנס, ואין לי שום דבר נגד הרצון שלהם שיקרה נס. עבר תשעה באב, עבר יום ה-15 בחודש, עבר יום ה-16 בחודש, ב-17 בחודש יתחיל הפינוי, ונס לא היה. ואז הכול תלוי בנו, במה שאתה רוצה, חבר הכנסת בני אלון, מה יקרה ב-17 באוגוסט בבוקר, ומה שאני רוצה ב-17 באוגוסט בבוקר, ונדמה לי ששנינו צריכים לרצות אותו דבר, ואם אני טועה, תגיד לי. אנו ב-17 בחודש צריכים לעשות מהלך, כאשר אני מצד אחד כואב כמוך על אלו שצריכים לעזוב את ביתם, אך אם הם עוזבים את ביתם, שיעזבו בכבוד הראוי להם; ומצד שני אתה ואני צריכים להיות מעוניינים שהשוטרים והחיילים שמבצעים משימה זאת יבצעו אותה בלי שיזדקקו לשימוש בכוח כלשהו, מתך כבוד לאנשים וכבוד לעצמם, ושכולם יגיעו לביתם בשלום - אלו שיש להם בית, מאחר שהם גרים זה שנים מחוץ לגוש-קטיף, ואנשי גוש-קטיף, בביתם החדש שאותו הם יבחרו להם.
       
       נדמה לי שמרוב ציפייה לנס ובגלל קריאות הרבנים, לא נעשו שום הכנות על-ידי המתיישבים. אנשים לא הכינו את עצמם, את משפחתם, את ילדיהם, ולא עשו את מיטב המאמץ האפשרי כדי שיוכלו להתחיל ב-1 בספטמבר את שנת הלימודים. ואתה ניסית כאן להשוות את פינוי ימית, שלקח שלוש שנים, לפינוי גוש-קטיף, שמדובר בו כבר שנה וחצי, כמדומני.
       
בנימין אלון (האיחוד הלאומי - ישראל ביתנו):
       
       - - -
       
השר לביטחון פנים גדעון עזרא:
       
       הייתי מפקד עזה וסיני באותם ימים, ויש הבדל גדול בין מה שהיה אז והמצב שהיה בשטח לבין המצב בשטח היום. מדינת ישראל החליטה להתנתק ממיליון וחצי פלסטינים, הבית הזה, הממשלה הזאת. קיבלת החלטה, ונס לא קרה. אני הייתי מצפה שאתה וחבריך ב-17 בחודש בבוקר תסייעו לעם ישראל לצאת ביום שאחרי מאוחדים. יש גם יום שאחרי, בני. וזאת השאלה.
       
       אני אומר לך, שאם אתה בודק את מה שהיה פה במדינת ישראל בחודשים האחרונים, ומדוע בנימין נתניהו הצליח בתוכנית הכלכלית - והיו לו הישגים, ללא כל ספק, לבנימין נתניהו - אחד הדברים שהביאו להצלחה הזאת  היתה ההחלטה על ההתנתקות. כן, בני. ואתה היית שר תיירות ואני הייתי שר תיירות, ואנו יודעים מה מצב התיירות לפני שהחלטנו ואחרי שהחלטנו. שנינו יודעים בדיוק את המצב, ושנינו יודעים את מצב הרוח בעם הזה לפני ועכשיו. ואני יודע שמשלמים מחיר יקר מאוד, אנשים שגרו במקום א' ויצטרכו לעבור למקום ב'. אבל כל עם ישראל בסך הכול, בעברו, כל העולים החדשים למדינת ישראל עשו מהפך הרבה יותר גדול, ממדינות רחוקות הגיעו למדינת ישראל בלי לדעת את השפה והאזור, ואנו רוצים שעוד הרבה רבים יבואו. ואנו, במקום להוציא את הכספים הללו למטרות חברתיות, אנו מוציאים הרבה מאוד כסף, כי יש אנשים שמאמינים בנסים, ולא רוב כאן ולא רוב שם, אנו מחכים לנס.
       
       לכן, בני, הייתי מאוד מבקש, אתה וחבריך, והיינו חברים ונהיה חברים, וכל עם ישראל חברים, שנהלך ביחד ב-17 בחודש בבוקר מתוך תחושה אחת. אז מה נעשה, נעמי, ביום שני בבוקר, ביום שלישי בבוקר, כשיתחיל הפינוי, מה נעשה? מה נקרא? נקרא להם להתנגד? למה את הולכת לקרוא להם ביום רביעי בבוקר?

נעמי בלומנטל (הליכוד):
       
       אולי עם ישראל ידע בפני מה אנו עומדים. ההחלטה הזאת מלכתחילה - - -
       
השר לביטחון פנים גדעון עזרא:
       
       יום רביעי בבוקר הגיע, עשרות אלפי חיילים בשטח. מה את אומרת לאוכלוסייה?
       
בנימין אלון (האיחוד הלאומי - ישראל ביתנו):
       
       לא זאת השאלה. הייתי מצפה ששרון יחזור מיידית לחוות השקמים וייענש - - -
       
השר לביטחון פנים גדעון עזרא:
       
       אני חושש - התוכנית הזאת, לדעתי, היא חשובה לעם ישראל. ורק מנהיג כמו שרון היה יכול להוציא אותה מן הכוח אל הפועל. צריך להיות מנהיג חזק מאוד כדי לעשות את הדברים הללו.
       
נעמי בלומנטל (הליכוד):
       
       השר עזרא, זה לא נכון. זאת אחת הטעויות הגדולות.
       
היו"ר נסים דהן:
       
	תודה. נא לתת לשר לסיים את דבריו. 

השר לביטחון פנים גדעון עזרא:
       
       אני עוד לא התחלתי. 

היו"ר נסים דהן:
       
       אני לא אמרתי שתסיים. נא לתת לו לסיים. 

השר לביטחון פנים גדעון עזרא:
       
       בסדר. אני רוצה לענות. עלו פה כמה סוגיות: גם בנושא בתי-הקברות, גם בנושא בתי-הכנסת, ואני רוצה לספר לכם סיפור אמיתי. 
       
       יש אמא של בחור שנפל בגוש-קטיף, הרגו אותו המחבלים, והוא נקבר בגוש-קטיף. אמו לוחצת עלי - כבר שנים היא לוחצת עלי - ובשנתיים האחרונות יותר מאשר קודם, להעביר את קבר בנה מבית-הקברות בגוש-קטיף לקבר במקום מגוריה בחדרה.
       
       עד היום הדבר לא ניתן, ואתה יודע - מסיבות דתיות אי-אפשר להעביר קבר. כרגע היא מבקשת בכל לשון של בקשה, והיא מתקשרת אלי ואומרת: מה יהיה, ישפכו על הקבר של הבן שלי בטון? לא נותנים לי להעביר את הקבר של בני למקום שבו אני רוצה שיהיה? 

בנימין אלון (האיחוד הלאומי - ישראל ביתנו):
       
       מי שרוצה - - -

השר לביטחון פנים גדעון עזרא:
       
       והאם אתה חושב, בני, כשמשאירים את הקברים שם - האם אין סכנה של התעללות בקברים הללו?

בנימין אלון (האיחוד הלאומי - ישראל ביתנו):
       
       לדעתי, משפחות שרוצות - - - זה אין מה לדבר, אבל עם ישראל בכל מקום תקע יתד, ודאי בארץ-ישראל - כמו מערת המכפלה - כך קנינו את הארץ הזאת. ואני משוכנע שהערבים, גם יש להם יחס, ואם לא - - - יהיה בטון מזוין. תשמע, משפחה שלא רוצה, אתה לא יכול להכריח אותה.



השר לביטחון פנים גדעון עזרא:
       
       תדע לך דבר אחד. אני משוכנע שנמצא את הפתרון, אני משוכנע שהדיבור היום על הקברים - זה אחד הנימוקים לכך שאסור לפנות את גוש-קטיף, ואני בטוח שלאחר הפינוי אנשים יחשבו וירצו לעלות בביטחון לקברי יקיריהם כל ימות השנה. ואני מאוד מקווה, בני, שנגיע ליחסי נרמול - באחד הימים - בין מדינת ישראל לבין תושבי עזה ונוכל להסתובב ולהגיע לכל מקום ומקום שם. 
       
       במסגרת ההינתקות יש סוגיות רגישות, מיוחדות ובעלות חשיבות לאומית - הסוגיות של העתקה ופינוי בתי-כנסת, מקוואות והעתקת בתי-עלמין. 
       
       להלן הפירוט. אשר לבתי-הכנסת: על-פי המפרט שנערך על-ידי הממונה על שירותי הדת במשרד ראש הממשלה קיימים בשטח המיועד לפינוי כ-30 אתרים של בתי-כנסת ועוד שמונה מבנים ששימשו מדרשות. 
       
       הגורמים האחראים לפינוי בתי-הכנסת הונחו לפעול ברגישות מיוחדת בעניין העתקת חפצי הקודש הנמצאים בבתי-הכנסת, ולפיכך יפעלו כמה צוותים של הרבנות הצבאית הראשית, יחד עם אנשי משרד הדתות בעניין חשוב זה.
       
       ארונות הקודש, ספרי תורה והנלווים אליהם, יילקחו למשמרת במתקן של הרבנות הצבאית הראשית. 
       
       לגבי המקוואות: לאחר התייעצות עם הגורמים הרלוונטיים, הוחלט כי המקוואות בשטח המיועד לפינוי ייהרסו, וזאת בדומה למבני המגורים. 

בנימין אלון (האיחוד הלאומי - ישראל ביתנו):
       
       ובתי-הכנסת? 

היו"ר נסים דהן:
       
       כרגע הוא ענה.

השר לביטחון פנים גדעון עזרא:
       
       אמרתי לך. להעתיק את המבנים אי-אפשר, אבל כל מה שניתן להעתקה - יילקח מבתי-הכנסת ויועבר למתקן - - -

בנימין אלון (האיחוד הלאומי - ישראל ביתנו):
       
       מה יעשו במבנים?

השר לביטחון פנים גדעון עזרא:
       
       יהרסו אותם. 

היו"ר נסים דהן:
       
       המבנים ייהרסו. 

סגן השר לביטחון פנים יעקב אדרי:
       
       בשביל לא להשאיר - - -

השר לביטחון פנים גדעון עזרא:
       
       זה על-פי החלטה שקיבלה הממשלה, והכנסת אישרה.

עבד-אלמאלכ דהאמשה (רע"ם):
       
       יש כמה מסגדים שהפכו לבתי-כנסת - - -

השר לביטחון פנים גדעון עזרא:
       
       אשר לסוגיה הרגישה של העתקת בתי-העלמין: ועדת שרים ליישום תוכנית ההינתקות, בתחום הסיוע למתיישבים והתיישבות חלופית, החליטה ביום 1 באוגוסט 2005 להסמיך את משרד הביטחון וצה"ל לפעול בתיאום עם מינהלת סל"ע עם כלל המשפחות השכולות, קרובי חיילים ואזרחים כאחד, שיקיריהם טמונים בבית-העלמין בנווה-דקלים, על מנת לתת מענה ראוי, ככל שניתן, לצורכי המשפחות השכולות. גורמי צה"ל, הרב הצבאי הראשי, אגף כוח-אדם בצבא, מינהלת סל"ע ופסיכולוגים, מלווים את המהלך מול המשפחות השכולות. 
       
       זה נושא כאוב, רגיש וקשה, ולפיכך הונחו כלל הגורמים הנוגעים בדבר לטפל בו במלוא הרגישות, מתוך הבנה עמוקה לכאבן של המשפחות השכולות אשר מתגוררות ביישובים המיועדים לפינוי. לבנו עמן ואנו נעשה כל שניתן לסייע להם במהלך זה. יצוין כי במקביל לפינוי, מוקם בית-עלמין ביישוב ניצן. 
       
       אני מבקש להגיד בסיום דברי - - -



בנימין אלון (האיחוד הלאומי - ישראל ביתנו):
       
       אפשר שאלה, ברשות היושב-ראש?

השר לביטחון פנים גדעון עזרא:
       
       אם אני אדע תשובה - אני אתן לך. 

בנימין אלון (האיחוד הלאומי - ישראל ביתנו):
       
       שאלה, ברשות היושב-ראש.

היו"ר נסים דהן:
       
       שאלה קצרה.

בנימין אלון (האיחוד הלאומי - ישראל ביתנו):
       
       השר עזרא, לך יש ניסיון גדול בראיית האויב הערבי, הרבה שנים. איך אתה חושב הוא יראה את הרס החיים היהודיים: בתי-הכנסת - - -? איך הוא יפרש את זה?

השר לביטחון פנים גדעון עזרא:
       
       ללא כל ספק, יהיו כאלה שיחגגו בצורה כזאת או אחרת, את "ניצחונם" - במרכאות כפולות ומכופלות - זה היה, זה יהיה. גם במלחמות ישראל, כאשר מדינת ישראל ניצחה - האויב תמיד חגג. זה היה וזה יהיה.
       
       אנחנו יודעים את האמת. אנחנו יודעים שההחלטה הזאת היא לא החלטה של האויב, היא החלטה שלנו, של ממשלת ישראל. ואני מאוד מקווה שההחלטה הזאת תישא פירות, ומבחינתה של מדינת ישראל ניתן לפלסטינים במצרים אפשרות להיות קשורים למצרים ולעולם הערבי ולכל מי שהם רוצים, ותנו לנו פה בארץ הזאת לחיות חיים של מדינה דמוקרטית יהודית, עם אזרחים ערבים, עם פחות מיליון וחצי פלסטינים. 
       
       אני מאוד מצפה מכל החברים היושבים כאן, שב-17 בחודש נפעל כולנו יחדיו על מנת שהמבצע יעבור בשלום. תודה.

היו"ר נסים דהן:
       
       מה אתה מציע, כבוד השר?


השר לביטחון פנים גדעון עזרא:
       
       אני מציע לעשות את הכול ב-17 בחודש.

היו"ר נסים דהן:
       
       מה הן ההצעות?

השר לביטחון פנים גדעון עזרא:
       
       סליחה, תן לי להגיד לך. מאחר שבמליאה אי-אפשר לדון בכך, רק בעוד שלושה חודשים, ומאחר שאנחנו נהיה אחרי זה, ומאחר שוועדות הכנסת היום לא מתכנסות, מאחר שהנושא הזה כבר היה בכל ועדות הכנסת - אני מציע להסתפק בדברים הללו. אתה רוצה להחליט על דבר שלדעתי לא יבוצע, אז בבקשה, אין בעיה. אני בעד להסתפק.

נעמי בלומנטל (הליכוד):
       
       אולי לוועדת חוץ וביטחון. 

היו"ר נסים דהן:
       
       חבר הכנסת בני אלון, האם אתה מסתפק בתשובת השר?

בנימין אלון (האיחוד הלאומי - ישראל ביתנו):
       
       לא. כעיקרון, אני לא יכול - - -

היו"ר נסים דהן:
       
       תודה, אתה לא צריך לנמק. חבר הכנסת, הרב אלי ישי, מסתפק בתשובת השר? חבר הכנסת, הרב אלי ישי, האם אתה מסתפק בתשובת השר? השר ביקש להסתפק בתשובה שלו. 

אליהו ישי (ש"ס):
       
       לוועדה.

היו"ר נסים דהן:
       
       אתה יכול לבקש דיון במליאה, ועדה יציע מישהו אחר.

יעקב אדרי (הליכוד):
       
       אין ועדות, הוועדות לא מתכנסות. 

נעמי בלומנטל (הליכוד):
       
       מתכנסות. 

היו"ר נסים דהן:
       
       למה? הוועדות מתכנסות בפגרה, למה לא מתכנסות? 

אליהו ישי (ש"ס):
       
       נעשה דיון במליאה.

היו"ר נסים דהן:
       
       זה מה שביקשת בהתחלה. חבר הכנסת דהאמשה, יש לך הצעה אחרת. בבקשה.

נעמי בלומנטל (הליכוד):
       
       גם לי יש הצעה.

קריאה:
       
       - - -

היו"ר נסים דהן:
       
       לוועדה. חבר הכנסת דהאמשה יציע: לוועדה.

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אינני מבין את הטרוניה של בני אלון. פתאום שרון איננו מבין בביטחון, שרון איננו ראש ממשלה בישראל, שרון לא יודע מה טוב למדינת ישראל. בני אלון יודע, המתנחלים יודעים. הם יודעים שם לשבת, לעשות חממות של טרור, לשלוח אלינו מרצחים - פעם לרצוח ראש ממשלה, פעם לרצוח בשפרעם - זה הם כן יודעים. 
       
       אדוני הנכבד, שרון לא עושה את זה בשביל העיניים היפות של הערבים, תאמין לי, גם לא של הפלסטינים. הוא עושה זאת מפני שהוא מאמין שזה לטובת מדינת ישראל. השר ענה לך, אבל אתם בשלכם. אתם עוד תהרסו הרבה יותר דברים, נוסף על מה שהרסתם. 

היו"ר נסים דהן:
       
       תודה.

עבד-אלמאלכ דהאמשה (רע"ם):
       
       אני הייתי מציע לכם, המתנחלים - שובו הביתה. מספיק מה שעוללתם שם - גם לפלסטינים וגם למדינת ישראל. תודה רבה.

היו"ר נסים דהן:
       
       תודה. אנחנו עוברים להצבעה. בעד זה ועדה - - -

נעמי בלומנטל (הליכוד):
       
       לא, יש עוד הצעה.

היו"ר נסים דהן:
       
       חברת הכנסת נעמי בלומנטל, הצעה אחרת להצעתו של חבר הכנסת אלי ישי. 

נעמי בלומנטל (הליכוד):
       
       תודה רבה. אם מישהו שחושב שמבחינה בין-לאומית, מבחינת המשפט הבין-לאומי, יבואו ויאמרו לנו: אתם לא אחראים על מה שנעשה בחבל-עזה לאחר הגירוש של היהודים משם - אז הוא טועה טעות מרה. 
       
       מבחינת החוק הבין-לאומי, אין שום סיכוי שאנחנו נינקה, ואפשר שיקרה שם מה שרוצים שיקרה ויאמרו שמדינת ישראל לא אחראית. כל מה שיקרה שם - יבואו אלינו בטענות, ויקרה הרבה מאוד, ובין השאר -  טרור ורציחות. לא יהיה שם שום קשר לזכויות אדם. אנשים ייעלמו מהשטח ולא נדע היכן ואיפה, ויבואו ויאשימו אותנו, את מדינת ישראל, שדברים כאלה קורים. תודה.
       
היו"ר נסים דהן:
       
       אנחנו עוברים להצבעה. בעד - זה מליאה, ונגד - זה ועדה או שזה הפוך. אני חוזר: בעד - ועדה, ונגד - להסיר. אנו מצביעים אחד אחד.
       
נעמי בלומנטל (הליכוד):
       
       האם הצבעה בעד זה ועדה?
       
בנימין אלון (האיחוד הלאומי - ישראל ביתנו):
       
       אף אחד לא רוצה מליאה.
       
היו"ר נסים דהן:
       
       לא רוצים מליאה, אלא רוצים ישר ועדה.
       
יעקב אדרי (הליכוד):
       
       או ועדה או כלום.
       
היו"ר נסים דהן:
       
       ועדה - זה מה שאמרתי. בעד - זה ועדה, ונגד - זה להסיר. אנחנו מצביעים על ההצעה הראשונה של חבר הכנסת בנימין אלון, ואחר נצביע על הצעתו של חבר הכנסת אלי ישי.
       
הצבעה מס' 2
       
בעד ההצעה להעביר את הנושא לוועדה - 6
בעד ההצעה שלא לכלול את הנושא בסדר-היום - 5
נמנעים - אין
ההצעה להעביר את הנושא לוועדת החוץ והביטחון נתקבלה.


בנימין אלון (האיחוד הלאומי - ישראל ביתנו):
       
       תצביע בעד ועדה.
       
השר לביטחון פנים גדעון עזרא:
       
       איזו ועדה? - - -
       
נעמי בלומנטל (הליכוד):
       
       יש ועדה.
       
היו"ר נסים דהן:
       
       בעד - 6, נגד - 5. זה יעבור לוועדת - -
       
נעמי בלומנטל (הליכוד):
       
       חוץ וביטחון.
       
היו"ר נסים דהן:
       
       - - החוץ והביטחון להמשך הדיון.
       
       ההצעה לסדר-היום של חבר הכנסת אלי ישי: הריסת בתי-כנסת, מקוואות ובתי-עלמין במסגרת תוכנית ההתנתקות. - מי בעד? מי נגד? בעד - זה ועדה, ונגד - זה להסיר.
       
הצבעה מס' 2
       
בעד ההצעה להעביר את הנושא לוועדה - 5
בעד ההצעה שלא לכלול את הנושא בסדר-היום - 3
נמנעים - אין
ההצעה להעביר את הנושא לוועדת החוץ והביטחון נתקבלה.
       
היו"ר נסים דהן:
       
       בעד - 5, נגד - 3. זה יעבור לוועדת חוץ וביטחון להמשך דיון.
       

מיקומה הגבוה של ישראל בין מדינות המערב במדד שחיתות השלטון
       
היו"ר נסים דהן:
       
       אנחנו ממשיכים בסדר-היום: מיקומה הגבוה של ישראל בין מדינות המערב במדד שחיתות השלטון. חבר הכנסת רשף חן, בבקשה.
       
רשף חן (שינוי):
       
       אדוני היושב-ראש, חברי חברי הכנסת, כואב לומר זאת, אבל השחיתות בישראל היא עובדה. יש איזה שלב שבו אנחנו צריכים להסתכל נכוחה ולהודות במציאות. התחושה הסובייקטיבית של הציבור קשה. אנחנו שומעים זאת יום-יום מהאזרחים שאנחנו מדברים אתם ורואים בעיתונים שאנחנו קוראים. אבל, אולי יכולים לפטור זאת כתחושה סובייקטיבית. ואז, טופחים על פנינו סקרים בין-לאומיים, שמדרגים אותנו במקום  האחרון במערב, חוץ מאיטליה. אנחנו רוצים להשוות את עצמנו למערב. אנחנו רוצים לקיים כאן מדינה מתוקנת. אנחנו רוצים לקיים פה מדינה דמוקרטית, שאיננה מושחתת. זה שאנחנו אולי יותר טובים מאי-אלו מדינות עולם שלישי, זו לא נחמה וזו אפילו לא נחמה פורתא. בהשוואה לעולם שאנחנו רוצים להשוות את עצמנו אליו, מצבנו חמור ביותר.
       
       כשמדברים על שחיתות, יש לפעמים נטייה לכלול במינוח הזה דברים שלטעמי אינם שחיתות, ולכן אני רוצה לפרש את הדברים ולהבהיר למה אני מתכוון כשאני אומר "שחיתות". בעיני, שחיתות היא מצב שבו אדם, אזרח, מקבל תפקיד ציבורי, משרה ציבורית, ומשתמש בתפקיד הזה שלא לשמו - הוא משתמש בתפקיד הזה למען עצמו. זוהי השחיתות. לשחיתות פנים רבות מאוד, אבל המאפיין האחד שלה הוא זה: סמכות והפרת האמונים - הפרת האמונים למען עצמך. זה יכול לבוא לידי ביטוי בכך שאתה מקבל כסף כדי להטות החלטה. זה יכול לבוא לידי ביטוי בכך שאתה מקבל החלטה לטובת מקורב שלך - קרוב משפחה שלך, בן-מפלגה שלך, מישהו שמקורב אליך בצורה זו או אחרת, וזה יכול לבוא לידי ביטוי בדרכים אחרות. אבל, זו השחיתות.
       
היו"ר נסים דהן:
       
       חבר הכנסת בני אלון.
       
בנימין אלון (האיחוד הלאומי - ישראל ביתנו):
       
       סליחה.
       
רשף חן (שינוי):
       
       השחיתות היא מעשה פלילי, והשחיתות הורסת כל חלקה טובה. אם אנחנו לא נעצור אותה, השחיתות תהיה הדבר שיהפוך את המדינה הזאת ממדינה מתוקנת, מערבית, למדינת עולם שלישי. הנורות האדומות דלוקות כולן. אנחנו כבר אחרי נקודת האל-חזור. אנחנו חייבים לעצור את התופעה הזאת.
       
       לאחרונה, בדקו מה חושב הציבור על מנגנוני השלטון במדינת ישראל, כאשר המדד הוא מ-1 עד 5 ו-5 הוא הציון הגרוע ביותר. זה לא מפתיע. התוצאות לא מפתיעות. למעשה, הן ידועות וכתובות על הקיר. המפלגות מקבלות את הציון הגרוע ביותר - 4.3 מתוך 5. הכנסת מקבלת 4.1. גופים עדתיים מקבלים 3.8. השירות הציבורי - 3.2.
       
היו"ר עבד-אלמאלכ דהאמשה:
       
       זה המשוב של הכנסת?
       
רשף חן (שינוי):
       
       לא, זה לא המשוב של הכנסת. זה מחקר שנעשה על-ידי גוף במדינת ישראל, ולמעשה זו שלוחה של גוף בין-לאומי שעוסק במיפוי נושא השחיתות. כאן הבדיקה היא בדיקה סובייקטיבית: מה הציבור חושב על גופים כאלה ואחרים? שלא במפתיע מערכת המשפט וצה"ל מקבלים ציונים יחסית גבוהים - 2.7 ו-2.3.
       
       מה שעוד חמור הוא, שכל המדדים הבין-לאומיים והאובייקטיביים מראים שהמצב בעניין הזה הולך ומחמיר והמגמה היא שלילית ולא חיובית. בשנתיים האחרונות ישראל צנחה מציון משוקלל של 7.3 ל-6.4 שזו צניחה משמעותית ביותר. מאז שנת 2000 ישראל צנחה עשרה מקומות אחורה - מהמקום ה-16 למקום ה-26.
       
       רבותי, כשאנחנו מסתכלים במראה, המראה לא משקרת, והתמונה היא תמונה נוראית. התמונה היא תמונה של מדינה שצועדת בצעדי ענק אל עבר העולם השלישי. מה עושים בעניין הזה? לטעמי, התשובה היא מה שעשה ג'וליאני בניו-יורק - zero tolerance - לא מסכימים לסבול שחיתות. נקודה. אם יש דבר אחד שהוא בעיני הנורא מכול בתחום הזה זו הציניות וזו הגישה שאומרת: ככה זה. אין ברירה. כל הפוליטיקאים מושחתים. כל המפלגות מושחתות. אלה החיים. אסור לקבל את זה. זה לא נכון. אם כל הפוליטיקאים מושחתים, צריך להחליף את כל הפוליטיקאים. לא ייתכן מצב שבו אנחנו משלימים עם השחיתות כנורמה. 
       
       זו הבעיה הגדולה ביותר שיש לנו - השחיתות הפכה לנורמה. היא הפכה, לצערי, לנורמה בשתי המפלגות שהנהיגו את המדינה הזאת במשך עשרות שנים. זה התחיל במפא"י ההיסטורית, כאשר השחיתות הפכה בה לנורמה, וזה המשיך בליכוד שאחרי שהיה מספיק זמן בשלטון השחיתות הפכה בו לנורמה.
       
היו"ר עבד-אלמאלכ דהאמשה:
       
       לכן, אדוני מבקש לקיים על זה דיון במליאת הכנסת.
       
רשף חן (שינוי):
       
       עברו עשר דקות?
       
היו"ר עבד-אלמאלכ דהאמשה:
       
       לא עשר דקות ממש, אבל בתנאים המיוחדים האלה זה עשר דקות. נדמה לי שמיצית את הנושא.
       
רשף חן (שינוי):
       
       הבנתי. עוד שלוש דקות.
       
היו"ר עבד-אלמאלכ דהאמשה:
       
       תאמר רק משפט סיום.
       
רשף חן (שינוי):
       
       לא. מגיעות לי עשר דקות. אצמצם. לא ידעתי שאני צריך להצטמצם. אם היית אומר לי מראש, הייתי מצמצם. חשבתי שיש לי עשר דקות.
       
היו"ר עבד-אלמאלכ דהאמשה:
       
       - - - זה גם גלוי.
       
רשף חן (שינוי):
       
       יש דברים שאפשר לעשות. בית-המשפט הגבוה לצדק הוא מעוז טוהר המידות והדמוקרטיה, והמלחמה שהכנסת הזאת מנהלת נגדו היא מלחמה מזיקה ביותר בהרבה תחומים, וגם בתחום המלחמה בשחיתות.
       
       צריך לחזק את ידי היועץ המשפטי לממשלה ולקרוא לו שוב ושוב לא לפחד ולנקוט את כל ההליכים, כאשר הוא נתקל במקרים של שחיתות, ולא לחשוש גם מזיכויים - להביע עמדה חדה וברורה בעניין הזה. צריך לחזק את ידי מבקר המדינה ולתת בידיו את כלי החקירה ושיניים לענישה, כאשר הדבר דרוש.
       
       צריך לתקן את החקיקה. הכנסת הזאת נמצאת במידה רבה במצב של ניגוד עניינים, בעיקר בכל מה שקשור למינויים פוליטיים. יש פה אינטרס לחלק מהאנשים לקיים את מנגנון המינויים הפוליטיים, ולכן חקיקה אפקטיבית, שבאה לטרפד את זה, מסוכלת, ואסור להשלים עם זה.
       
       אנחנו צריכים להגיע למצב שבו אין אפשרות למינויים פוליטיים. האמת היא שזה יקל גם על השרים. הרבה יותר טוב לשר שהוא יכול לבוא לחבר המרכז שלו ולהגיד לו: אני מצטער מאוד, הייתי רוצה לעזור לך, אני לא יכול. 
       
       אנחנו חייבים בראש ובראשונה להפסיק את נושא המינויים הפוליטיים. המינויים הפוליטיים משחיתים אותנו שלוש פעמים: המינויים הפוליטיים משחיתים את השירות לציבור. אנחנו מגיעים למצב שלא האנשים הטובים ביותר נותנים את השירות לציבור, זה טריוויאלי. אנחנו גם משחיתים את הדמוקרטיה הפנים-מפלגתית, מפני שכאשר המצב הוא שאדם ייבחר או לא ייבחר לכנסת לפי כמה ג'ובים שהוא מארגן לחבר'ה במרכז שלו - הדמוקרטיה נפגעת. לא מגיעים האנשים הנכונים לכנסת. החמור מכול, אנחנו מייאשים את הציבור. הציבור שלנו הגיע למצב שהוא מאמין שאם אין לך קשר, אתה לא יכול לקבל תפקיד, ואפילו תפקיד זוטר. אתה חייב להיות חבר במרכז או להכיר חבר במרכז, כי אחרת אין לך סיכוי. וזה מצב בלתי נסבל. 
       
       לאחרונה הכנסת הזאת, בחצי מזל, הקימה ועדת חקירה פרלמנטרית לחקר הנושא הזה. אני חושב שיש סיכוי סביר שהוועדה הזאת תעשה עבודה טובה, בעיקר לאור העובדה שחבר הכנסת מיקי איתן עומד בראשה. הוא האדם הנכון במקום הנכון. אני מאמין ומקווה שנידרש לעניין הזה בצורה רצינית, מפני שאנחנו מאוד מאוד קרובים לנקודה שבה זה יהיה מאוחר מדי, ולא נוכל להציל. תודה רבה.  
       
היו"ר עבד-אלמאלכ דהאמשה:
       
       תודה רבה לחבר הכנסת רשף חן. יעלה ויבוא סגן השר לביטחון פנים, חבר הכנסת יעקב אדרי, ונראה מהי תשובת הממשלה לגבי נושא כל כך כאוב ורציני - על שחיתות הפושה בממשלה ובמינהל הציבורי. בבקשה. 
       
סגן השר לביטחון פנים יעקב אדרי:
       
       אני שמח על כל התוספות, אדוני היושב-ראש, חברי הכנסת. בחלק מהדברים אני מסכים עם חברי חבר הכנסת רשף חן. ככלל וכעיקרון צריך להיאבק בשחיתות בכל דרך, כי שחיתות יכולה לחסל גם דמוקרטיה. מובן שאנחנו מדינה שלא יכולה להרשות לעצמה שהשחיתות תתפשט בה ותהפוך לנגע ממאיר. עם זאת, כדאי לציין את הנתונים הבסיסיים שבמחקר הזה. 
       
       הבנק העולמי פרסם בחודש יוני נייר עבודה, אשר בוחן פרמטרים שונים של איכות השלטון במדינות העולם. המחקר נועד להציג מדדים שונים לבחינת השלטון, כמו יעילותו, יציבותו ומידת השפעתו על השוק החופשי במדינות השונות. בין השאר בחן המחקר גם את התפיסה של אזרחי המדינות השונות לגבי שחיתות השלטון בהן. נמצא כי יחסית לרוב מדינות המערב, גופי השלטון בישראל נתפסים כמי שמשתמשים יותר בהפעלת הכוח השלטוני לצורך השגת רווחים פרטיים ואישיים. 
       
       כאמור, מדובר במחקר אשר בוחן את הפרמטרים השונים באופן סובייקטיבי, כך שבתפיסת הציבור ולפי הרגשתו השחיתות של מנגנוני השלטון בישראל גבוהה יחסית, ובהשוואה לשנים קודמות אף יש הרעה ביחס הציבור לשלטון. הרגשה זו של הציבור נובעת גם מבעיות אחרות שמוצגות באותו מחקר, כמו יעילות השירותים הציבוריים ואיכותם, האמון במערכת אכיפת החוק, המעורבות הגבוהה של המערכות הציבוריות במנגנוני השוק החופשי וחוסר יציבות פוליטית, ובזה אנחנו די מצטיינים. כל אלה משפיעים על ההרגשה של האזרחים, שמייחסים את אותו חוסר יעילות ואת ההתערבות המוגזמת של הגורמים השלטוניים בחיי האנשים לרצון של אותם גורמים לייצר לעצמם רווח אישי. יש בעיות שונות שמייד מתרגמים אותן לשחיתות שלטונית, וזאת לא תמיד שחיתות לפי ההסבר הנכון של השחיתות. 
       
       הממשלה הנוכחית פועלת בשנים האחרונות כדי לשנות את המגמה הזאת. המדיניות הכלכלית של הממשלה היא לייעל את מנגנוני השלטון ולשפר את איכות השירות שניתן לאזרח, ובמקביל לכך לצמצם את המעורבות של הממשלה במשק. כל נושא ההפרטה בא להוריד את התלות במנגנוני השלטון, במוסדות השלטון, ולהעביר את זה לשוק הפרטי, וההפרטה בין היתר מורידה את הצורך בפרוטקציות, בעזרה ובכל מה שאנחנו מכירים, כאשר הכול נמצא במערכת שהיא צנטרליסטית במיטבה. 
       
       כדי לשפר את איכות השלטון בישראל ולצמצם את השחיתות ואת היכולת של השלטון לנסות ולייצר לעצמו רווח אישי, יש לצמצם את המעורבות של הממשלה במשק. זה הקו שהממשלה מנסה להוביל בעקביות דרך ההפרטה, דה-רגולציה ושקיפות. 
       
       אני מקווה מאוד שכל הנושאים האלה – שהם תהליך ארוך מאוד, זה לא מהיום למחר – אכן יביאו ליציבות. אבל אני גם מאמין גדול במערכת משפט שהיא עם שיניים ועם ענישה אפקטיבית לגבי הדברים האלה. מוסד מבקר המדינה צריך יותר שיניים ויותר סמכות. אני מאוד מקווה שכולנו נחזיק אצבעות למבקר החדש, שיטפל בצורה רצינית ויסודית, וכמובן המקום המכובד הזה, הכנסת, שצריכה יותר להחמיר בחקיקה בעניין עונשים לגבי כל סוג של שחיתות שמתגלה או שיתגלה בעתיד. 
       
       אני מציע להסתפק בדברי. 
       
היו"ר עבד-אלמאלכ דהאמשה:
       
       הבקשה ברורה, אדוני סגן השר. תודה רבה. חבר הכנסת רשף חן, אתה מקבל את הצעת סגן השר להסתפק בדבריו?
       
רשף חן (שינוי):
       
       אם ועדת החקירה - - - 
       
היו"ר עבד-אלמאלכ דהאמשה:
       
       אין הרבה יותר מה לעשות בעניין הזה. תודה רבה. 

יישום תוכנית ויסקונסין
       
היו"ר עבד-אלמאלכ דהאמשה:
       
       אנחנו עוברים לנושא הבא, שהוא הנושא האחרון בסדר-היום, הצעה דחופה בעניין יישום תוכנית ויסקונסין. ינמק חבר הכנסת ג'מאל זחאלקה. בבקשה, אדוני. 
       
ג'מאל זחאלקה (בל"ד):
       
       כבוד היושב-ראש – אני לא יכול להגיד אפילו "רבותי חברי הכנסת" - - - 
       
היו"ר עבד-אלמאלכ דהאמשה:
       
       משונה שיש לך רק סגן השר שיענה לך ויושב-ראש הישיבה. 
       
ג'מאל זחאלקה (בל"ד):
       
       אדוני כבוד סגן השר, תוכנית ויסקונסין - - - 
       
סגן שר התעשייה, המסחר והתעסוקה אלי אפללו:
       
       מהל"ב.
       
ג'מאל זחאלקה (בל"ד):
       
       מהל"ב, או "מהבטחת הכנסה להכנסה בטוחה", אי-אפשר לטפל בה ולהתייחס אליה כשלעצמה, אלא צריך לראות אותה במסגרת של שני קווים של מדיניות כלכלית-חברתית של הממשלה – האחד, מדיניות של צמצום הקצבאות, והשני, מדיניות ההפרטה. אין מדובר בתוכנית של תעסוקה, כפי שמנסים למכור אותה, אלא בתוכנית שבסופו של דבר התוצאה הרצויה שלה, התוצאה שהממשלה רוצה להשיג בה, היא שקצבאות הבטחת הכנסה יצומצמו בצורה דרסטית עד לביטולן המלא. זה המשך המדיניות של קיצוץ קצבאות הילדים, הזיקנה, הנכות, צמצום השירותים החברתיים ובכלל ההרס המתמשך של מדינת הרווחה והביטחונות הסוציאליים של הציבור. 
       
       לממשלה הנוכחית יש מדיניות של הפרטה. הממשלה העבירה את הטיפול בתוכנית לגופים פרטיים, שהמניע היחיד שלהם הוא מניע של רווח. כאן נוצרים ניגודי אינטרסים בין רווחת האזרח לבין רווח החברות. מחקרים שנעשו לאחרונה הוכיחו, שהחברות האלה יתחילו להרוויח כסף רק לאחר שהן יצמצמו את קצבאות הבטחת ההכנסה ב-40%. כלומר, הן עכשיו במסע נגד הזמן והן הולכות בכיוון של "צמצם כפי יכולתך". כל תיק שנסגר, החברה זוכה ברווח. אתם יכולים לתאר לעצמכם, והציבור יכול להבין, שחברה שמפעילה דבר כזה עובדת כמו מפעל. היא צריכה לייצר ולמכור סגירת תיקים. תיק נסגר, כסף נכנס לכיס. 
       
       בצורה כזאת, האזרח החולה, הנכה, מי שמקבל הבטחת הכנסה - מדובר בסך הכול ב-95%  באנשים מוכי גורל, שמצבם קשה. מדובר בקצבה זעומה, שאינה מאפשרת קיום בכבוד, ואת זה רוצים לשלול מהם, שלילת כבשת הרש. זו הדרך של החברה לעשות זאת בצורה דורסנית ובשיטות משטרתיות. לא ככה מגבירים תעסוקה. הגברת התעסוקה היא מטרה ראויה. אנחנו רוצים שאנשים יצאו לעבוד, אבל יש הרבה דרכים להשיג זאת. 
       
       אם כבר, מדוע להתחיל ולשים את התקציבים ואת מרב הדגש על מקבלי הבטחת הכנסה? הרי ההשתתפות בכוח העבודה בארץ, אדוני סגן השר, היא 57%. יש מצבור של 43%, מאות אלפי אזרחים ואזרחיות שלא מקבלים הבטחת הכנסה ולא עובדים. מהמצבור הזה אפשר להוציא הרבה אנשים. עשרות ואולי מאות אלפים שייכנסו למעגל התעסוקה ויעלו את אחוז המשתתפים בתעסוקה. למי נטפלים? לאלה שמקבלים הבטחת הכנסה, שרובם המכריע הם אנשים מבוגרים יותר. הרוב המכריע הוא מעל גיל 50. כל אחד והבעיה שלו. הם חולים או נכים או אנשים עם מוגבלויות שונות ומשונות. אליהם נטפלים כשמהקבוצה הזאת אפשר להוציא אנשים לתעסוקה כשיש תעסוקה, אבל אם רוצים להגביר את המשתתפים בשוק העבודה, הרבה יותר קשה להוציא מהאנשים האלה.
       
       לכן, המטרה היא לא הגברת התעסוקה. איך אני יודע שהמטרה אינה כזאת? כי הממשלה מינתה ועדה בראשותו של מר תמיר, המנכ"ל לשעבר של הביטוח הלאומי. היא הסיקה מסקנות, היו לה המלצות. באה הממשלה וזרקה הכול לפח ועשתה תוכנית אחרת. היא לא קיבלה את חוות הדעת המקצועית אלא את חוות הדעת האידיאולוגית, של הדרוויניזם החברתי, של הקפיטליזם הדורסני של הפרד כפי יכולתך, של צמצום הקצבאות הזעומות שמהן חיות המשפחות האלה.
       
       בתוכנית הזאת אנשים חולים ואנשים נכים ומשפחות קשות-יום צריכים להתייצב - עבודה, התנדבות, לא חשוב מה - 30 עד 50 שעות בשבוע במקום, בלי קשר. אני ראיתי במו-עיני, בנצרת, ניגשה אלי אשה ואמרה: יש לי 60% נכות. איך הם רוצים שאני אעבוד? ניגש אלי אזרח שיצא מבית-חולים. הוא כל כך פחד שישללו ממנו את הקצבה. הוא יצא מבית-חולים בשביל להתייצב ולחזור לבית-החולים. מבקשים משני בני-הזוג להתייצב ולהשאיר את הילדים בלי שום טיפול.
       
היו"ר יולי-יואל אדלשטיין:
       
       חבר הכנסת זחאלקה, אתה מבקש להעלות את הנושא על סדר-יומה של מליאת הכנסת.
       
ג'מאל זחאלקה (בל"ד):
       
       נכון, אבל ברשותך אני רוצה להגיד משפט אחרון: זה כישלון ידוע מראש. מכרו לנו "לוקש". דיברו על מספרים מתקופת הגיאות הכלכלית בארצות-הברית, בחלק השני של שנות ה-90, בזמן קלינטון, כשהיתה גיאות כלכלית בתעסוקה, אז התוכנית הזאת הופעלה והיתה תעסוקה. המספרים שמביאים היום מאמריקה - בעיר ניו-יורק, רק 3% מהמשתתפים קיבלו עבודה יותר משישה חודשים. התוכנית הזאת גרועה כשלעצמה אבל כשמיישמים אותה כשאין עבודה, כשיש אבטלה, היא תביא בסופו של יום למצב שבו אנשים לא יקבלו תעסוקה ויאבדו את הבטחת ההכנסה. כלומר, יותר עוני, יותר פערים חברתיים, יותר אומללות ויותר דלות. לכן, צריכים להתנגד לתוכנית הזאת ולבטלה כליל ולחשוב על תוכנית אחרת. אני עצמי הגשתי תוכניות להגברת התעסוקה. זו מטרה ראויה. צריך לעבוד על זה, אבל לא בשיטה כזאת. לא ככה מגבירים תעסוקה.


חילופי גברי בוועדות הכנסת

היו"ר עבד אלמאלכ דהאמשה:
       
       תודה רבה לחבר הכנסת ג'מאל זחאלקה. עד אשר יגיע סגן שר התעשייה, המסחר והתעסוקה אנחנו נשמע הודעות מיושב-ראש ועדת הכנסת, חבר הכנסת רוני בר-און, בבקשה, אדוני.
       
רוני בר-און (הליכוד):
       
       אדוני היושב-ראש, כמה הודעות שנועדו לאפשר לוועדות להמשיך בעבודתן בפגרה:
       
       הריני להודיע בזאת על חילופי אישים מטעם סיעת האיחוד הלאומי כדלקמן: בוועדת העלייה, הקליטה והתפוצות - במקום חבר הכנסת יורי שטרן יכהן חבר הכנסת מיכאל נודלמן, ובוועדת הכלכלה - במקום חבר הכנסת מיכאל נודלמן יכהן חבר הכנסת אליעזר כהן.
       

הודעת יושב-ראש ועדת הכנסת

רוני בר-און (הליכוד):
       
       אדוני היושב-ראש, הודעה נוספת: ועדת הכנסת קבעה בישיבתה ביום ד' באב התשס"ה, 9 באוגוסט 2005, את הוועדות הבאות לדיון בהצעות חוק ובהצעות לסדר-היום: 
       
       ועדת החוץ והביטחון תדון בארבע הצעות החוק הבאות לשם הכנתן לקריאה ראשונה: פ/3346, פ/3460, פ/3442, פ/3301, של חברי הכנסת גבריאלי, רצאבי, יובל שטייניץ, שטרן וקבוצת חברי הכנסת; וכן בהצעה לסדר-היום בנושא הפיגועים בלונדון והתגברות הטרור בעולם, של חברי הכנסת פריצקי, פינקלשטיין וילן וגפני.
       
       ועדת הכספים תדון בהצעות החוק הבאות לשם הכנתן לקריאה ראשונה: 1. הצעת חוק מענק מיוחד לעידוד הנגב והגליל (תיקוני חקיקה), התשס"ה-2004, של חבר הכנסת מרגי (פ/2899); 2. הצעת חוק זיכיון צינור הנפט (תיקון – תשלום מסים והיטלים עירוניים לרשויות מקומיות), התשס"ד-2004, של חבר הכנסת יצחק כהן (פ/2058); 3. הצעת חוק שהפכה להצעה לסדר-היום, בנושא: הטבות ליישובי קו העימות (תיקוני חקיקה), התשס"ד-2004, של חבר הכנסת צבי הנדל.
       
       ועדת החינוך, התרבות והספורט תדון בהצעות החוק הבאות, לשם הכנתן לקריאה ראשונה: 1. הצעת חוק זכויות התלמיד (תיקון – איסור החזקת נשק על-ידי תלמיד במוסד חינוך), התשס"ה-2005, של חבר הכנסת אלי ישי (פ/3483); 2. הצעת חוק הרשות לפיתוח ולקידום התרבות, התיירות וקשרי החוץ של ירושלים, התשס"ה-2005, של חבר הכנסת רוני בר-און (פ/3549). 
       
       ועדת החוקה, חוק ומשפט תדון בהצעות החוק הבאות לשם הכנתן לקריאה ראשונה ובהצעות לסדר-היום כדלקמן: 1. הצעת חוק הירושה (תיקון – בני זוג מאותו מין), של חבר הכנסת ליבוביץ (פ/1573);  2. הצעת חוק-יסוד: הממשלה (תיקון – מינוי סגני שרים), של חברי הכנסת עוזי לנדאו ויוסי שריד (פ/3705).   כן תדון הוועדה בהצעה לסדר-היום בנושא: פסיקת בג"ץ בעניין הגיור, של חבר הכנסת אליהו ישי, ובהצעה לסדר-היום בנושא: הפגיעה בטוהר המערכת הממשלתית על-ידי ראש הממשלה והשרים, של חבר הכנסת אורי אריאל.
       
       ועדת העבודה, הרווחה והבריאות תדון בהצעות החוק הבאות לשם הכנתן לקריאה ראשונה ובהצעות לסדר-היום כדלקמן: 1. הצעת חוק הביטוח הלאומי (תיקון – ביטוח שאירים לאלמן), של דוד אזולאי (פ/3480); 2. הצעת חוק לתיקון פקודת האגודות השיתופיות (קביעת בן ממשיך), של חבר הכנסת אבשלום וילן (פ/3355); 3. הצעת חוק שוויון הזדמנויות בעבודה (תיקון – נציבות שוויון הזדמנויות בעבודה), של חברות הכנסת לבני, תמיר, גמליאל וקבוצת חברי הכנסת (פ/3502). כן תדון הוועדה בהצעה לסדר-היום בנושא: מצב התעשייה הצבאית, של חבר הכנסת רן כהן, ובהצעה לסדר-היום בנושא: יישום חוק טל, של חברי הכנסת אורי אריאל, קולט אביטל ואילן שלגי.
       
       ועדת העלייה, הקליטה והתפוצות תדון בהצעת חוק השירות הלאומי (תיקון – הסדרת שירות לאומי למתנדבים מחו"ל זכאי עלייה), של חבר הכנסת מיכאל איתן (פ/3485). 
       
       ועדת הכלכלה תדון בהצעות החוק הבאות לשם הכנתן לקריאה שנייה ושלישית ובהצעות לסדר-היום כדלקמן: 1. הצעת חוק להגבלת מימון ממשלתי למפעלי תעשייה מזהמים (תיקוני חקיקה), התשס"ה-2005, של חברת הכנסת לאה נס (כ/83); 2. הצעת חוק הגבלת מימון ממשלתי למפעלים מזהמים (תיקוני חקיקה), של חבר הכנסת אילן ליבוביץ (כ/83); 3. הצעת חוק התניית מענקים למפעלי תעשייה (תיקוני חקיקה), התשס"ה-2005, של חבר הכנסת איתן כבל וקבוצת חברי הכנסת (כ/83); 4. הצעת חוק גנים בוטניים, התשס"ה-2004, של חבר הכנסת דניאל בנלולו וקבוצת חברי הכנסת (כ/90). כן תדון הוועדה בהצעה לסדר-היום בנושא: הקמת קזינו בארץ, של חבר הכנסת שאול יהלום.
       
       ועדת הפנים ואיכות הסביבה תדון בהצעת חוק לתיקון פקודת העיריות (תשלום ארנונה כתנאי לכהונה במועצה), התשס"ה-2005, של חברי הכנסת ג'מאל זחאלקה, עזמי בשארה, וואסל טאהא (פ/3282), לשם הכנתה לקריאה ראשונה.
       
       ועדה משותפת של ועדת הפנים ואיכות הסביבה וועדת הכלכלה, שדנה בהצעות חוק הנוגעות לקרינה סלולרית, תדון בהצעה לסדר-היום בנושא: תוכנית מיתאר ארצית 36 בנושא האנטנות הסלולריות, של חבר הכנסת דוד טל.
       
     
       עכשיו שתי הודעות שטעונות אישור המליאה. אדוני היושב-ראש, ביום 19 בינואר 2004  החליטה הכנסת להעביר את הצעת חוק בתי-משפט לעניינים מינהליים (תיקון מס' 8), התשס"ד-2004, לוועדת החוקה, חוק ומשפט. יושב-ראש ועדת החוקה, חוק ומשפט ביקש להעביר את סעיף  24(1) עד (4), שפוצל מתוך הצעת החוק, לדיון בוועדת הפנים ואיכות הסביבה, מן הטעם שהתיקון המוצע בפסקאות אלה עניינו תיקונים מהותיים בסעיפים שונים בחוק הכניסה לישראל, התשי"ב-1952, המצוי בתחום עיסוקה של ועדת הפנים ואיכות הסביבה. יושב-ראש ועדת הפנים ואיכות הסביבה נתן את הסכמתו. 
       
       ועדת הכנסת ממליצה לכנסת לשנות את החלטתה ולהעביר את סעיף 24(1) עד (4) מתוך הצעת החוק האמורה, מוועדת החוקה, חוק ומשפט לוועדת הפנים ואיכות הסביבה, להכנתם לקריאה שנייה ושלישית. 
       
       לזה דרוש אישור הכנסת. אני מבקש להצביע מכאן, אם אפשר.
       
היו"ר עבד-אלמאלכ דהאמשה:
       
       חברי הכנסת, נצביע על הודעתו של יושב-ראש ועדת הכנסת. מי בעד? מי נגד? אפשר להצביע.
       
הצבעה מס' 4
       
בעד הצעת ועדת הכנסת –  2
נגד –  אין
נמנעים –  1
הצעת ועדת הכנסת להעביר את סעיפים 24(1) עד (4) שבהצעת חוק בתי-המשפט לעניינים מינהליים (תיקון מס' 8), התשס"ד-2004, מוועדת החוקה, חוק ומשפט לוועדת הפנים ואיכות הסביבה נתקבלה.
       
היו"ר עבד-אלמאלכ דהאמשה:
       
       ברוב של שני תומכים - הצבעתו של יושב-ראש ועדת הכנסת תירשם מהדוכן - ונמנע אחד, ההצעה אושרה. 
       
רוני בר-און (יו"ר ועדת הכנסת):
       
       גם ההודעה הבאה טעונה אישור המליאה. ביום 13 ביולי 2005 החליטה הכנסת להעביר את הצעת חוק הפיקוח על ניסויים רפואיים בבני-אדם, התשס"ה-2005 - פ/3241 - של חברת הכנסת מלי פולישוק-בלוך וקבוצת חברי כנסת, לדיון בוועדת העבודה, הרווחה והבריאות, לשם הכנתה לקריאה ראשונה.
       
       יושבת-ראש ועדת המדע והטכנולוגיה ביקשה להעביר את הצעת החוק לדיון בוועדת המדע, מן הטעם שהצורך בחקיקת חוק אשר יסדיר את הפיקוח על ניסויים בבני-אדם "נולד" במסגרת דיונים שקיימה ועדת המדע והטכנולוגיה בנושא. יושב-ראש ועדת העבודה, הרווחה והבריאות נתן את הסכמתו להעברת הצעת החוק. 
       
       ועדת הכנסת ממליצה לכנסת לשנות את החלטתה ולהעביר את הצעת החוק האמורה מוועדת העבודה, הרווחה והבריאות לדיון בוועדת המדע והטכנולוגיה, לשם הכנתה לקריאה ראשונה.  גם פה אני מבקש את אישור המליאה.

היו"ר עבד-אלמאלכ דהאמשה:

	ובכן, נצביע לפי בקשתו של יושב-ראש הוועדה. מי בעד? מי נגד? אפשר להצביע.

הצבעה מס' 5

בעד הצעת ועדת הכנסת – 3
נגד – אין
נמנעים – 1
הצעת ועדת הכנסת להעביר את הצעת חוק הפיקוח על ניסויים רפואיים בבני-אדם, התשס"ה-2005, מוועדת העבודה, הרווחה והבריאות לוועדת המדע והטכנולוגיה נתקבלה.
       
היו"ר עבד-אלמאלכ דהאמשה:


       ברוב של שלושה תומכים, בתוספת קולו של יושב-ראש הוועדה מן הדוכן, נמנע אחד, הודעת הוועדה בעניין הזה גם היא אושרה. 

רוני בר-און (יו"ר ועדת הכנסת):
       
       תודה, אדוני היושב-ראש. לפני שאני יורד, גם אני מבקש לשלוח מכאן את תנחומי למשפחות האבלות בעיר שפרעם. הפשע הנתעב לא ייסלח, ואנחנו אתכם באבל שלכם, כפי שצריך להיות. כולם מאוחדים בשעה שנגרם פשע כזה ועוול כזה. תנחומים למשפחות ואיחולי החלמה לפצועים. תודה רבה.


היו"ר עבד-אלמאלכ דהאמשה:

	תודה רבה לחבר הכנסת בר-און. דברים נעימים, והלוואי שלא נראה עוד מקרים כאלה ונצטרך לומר דברים כאלה.

יישום תוכנית ויסקונסין

היו"ר עבד-אלמאלכ דהאמשה:

       בבקשה, אדוני סגן שר התעשייה, המסחר והתעסוקה, חבר הכנסת אפללו, תואיל לעלות ולענות להצעתו של חבר הכנסת זחאלקה, בעניין יישום תוכנית ויסקונסין.

סגן שר התעשייה, המסחר והתעסוקה אלי אפללו:
       
       אדוני היושב-ראש, חבר כנסת נכבד, בראשית דברי ברצוני להשתתף בצער המשפחות השכולות ולשלוח החלמה מהירה לפצועים, בעקבות הפשע שקרה בשפרעם. אני לא מאמין שיש אדם שפוי בדעתו שיכול לחשוב על דבר כזה. כחבר כנסת ששפרעם קרובה לאזור מגוריו, אנחנו שכנים, ורואים לאורך כל הדרך את שיתוף הפעולה המלא בינינו, ואני שמח על שיתוף הפעולה הזה ומקווה שהוא יימשיך כמו שהיה עד היום הזה.

היו"ר עבד-אלמאלכ דהאמשה:

	תודה רבה.

סגן שר התעשייה, המסחר והתעסוקה אלי אפללו:
       
       חבר הכנסת זחאלקה, ידידי, מה שנאמר פה, אני חושב שנאמרו דברים מחוסר ידיעה. אבל בוא נראה מה המטרה, מה אנחנו עושים כדי להשיג את המטרה. התאמת התוכנית היא אישית לכל משתתף, והסרת החסמים לשוק העבודה - זאת המטרה. אנחנו נותנים הכשרה מקצועית, אנחנו נותנים סידור לילדים, הסעות, ליווי, חונכות, טיפול רפואי, טיפול שיניים, ייעוץ אישי. חבר הכנסת זחאלקה, תשמע טוב.
       
ג'מאל זחאלקה (בל"ד):
       
       כל זה אני יודע.
       
סגן שר התעשייה, המסחר והתעסוקה אלי אפללו:
       
       כל זה אתה יודע. ומה באמת אנחנו צריכים לעשות כשאנחנו אומרים, מצד אחד, שאנחנו רוצים היום להכניס אותם למעגל העבודה, ולא להישאר תלויים בהבטחת ההכנסה. אם זאת היתה המטרה שלנו, להשאיר את האנשים האלה תלויים בהבטחת ההכנסה, לא היינו עושים מאמצים כל כך גדולים, לא היינו משקיעים כל כך הרבה כסף בתוכנית הזאת. הרי זאת תוכנית ניסיונית לשנתיים, שנלמד ממנה ונסיק מסקנות, ונוכל, אני מקווה -  לא מהנתונים שאתה הבאת, אבל בארצות-הברית ובמדינות שונות באירופה, 70% מהמשתתפים בתוכנית הצליחו. אז הנתונים שבידיך - - - 
       
ג'מאל זחאלקה (בל"ד):
       
       לא הבאתי את זה ממני.
       
סגן שר התעשייה, המסחר והתעסוקה אלי אפללו:
       
       גם אני לא הבאתי את זה ממני. אשמח מאוד להראות לך את כל הנתונים, ואני יכול להגיד לך אפילו מספרית אחד אחד. אבל מה אנחנו עושים היום? כשאתה בא להציג בפנינו, שהחברות האלה באות לעשות רווח - מתן השירות הזה, מה יש בו? יש בו פיקוח על תוכנית מהל"ב, יש מערכת בוררות פנימית, יש ועדת ערעור חיצונית בלתי תלויה, ויש גם אפשרות לבוררות נוספת, שתפתור לנו את הבעיות. זאת אומרת, כל האפשרויות, כך שאיש לא ייפגע. 
       
       אם אנחנו רוצים להכניס אותם למעגל העבודה ולהפסיק את המצב שבו הם רעבים ללחם, מה המטרה שלך? אני בטוח שלשנינו אותה המטרה. אם אתה נותן להם כל כך הרבה תנאים, כל כך הרבה דברים כדי שנוכל להצליח - - - 
       
ג'מאל זחאלקה (בל"ד):
       
       אתה יודע שאין עבודה. מי כמוך יודע, זאת הבעיה. אם היתה עבודה, לא היו כל כך הרבה מובטלים. זאת הבעיה. 
       
היו"ר עבד-אלמאלכ דהאמשה:
       
       חבר הכנסת זחאלקה, אמרת את זה. תן לו לענות.
       
סגן שר התעשייה, המסחר והתעסוקה אלי אפללו:
       
       כשדיברת על כך שאנחנו מאלצים אנשים נכים, מכריחים אותם, הרי מי יכול להיות בתוכנית הזאת? רק אנשים שביטוח לאומי הגדיר שהם יכולים לצאת לעבודה. זה לא שבאים בשרירות לב ואומרים: אתה לא נכה. אם ביטוח לאומי קבע שאדם לא יכול לעבוד, אז בשום פנים ואופן הוא לא נכנס לקטגוריה הזאת. אם אתה חושב שזה קשור ללשכת התעסוקה - אלו לא נכנסים. זה מיועד רק לאנשים שיש להם הבטחת הכנסה.
     
       אני רוצה להגיד לך, אני ראיתי חלק מהאנשים האלו. יש להם חוסר ביטחון, חוסר יכולת להאמין בעצמם. ראיתי מקרה של אשה, שדיברה אתי בפה סגור, אדוני היושב-ראש. בפה סגור, ולא ידעתי מה הסיבה. והיא חייכה, בחורה יפה, בחורה נאה, שיכלה לעבוד בכל מקום, אבל לצערי הרב לא היו לה שיניים קדמיות. היא התביישה לפתוח את הפה, אפילו לחייך. ואני חושב שאחרי טיפולי שיניים שאנחנו נותנים, הבחורה הזאת תוכל לחייך, תוכל לגשת להיות מוכרת או עובדת בכל מקום. היא תוכל להיכנס למעגל העבודה בכבוד רב. 
       
       זאת המטרה שלנו. אין לנו שום מטרה אחרת אלא לעזור. לא להכשיל. כי המספרים - חשוב לי להגיד לך את המספרים, כמה אנשים נכנסו למעגל העבודה בשנים האחרונות, ברשותך. תראה, משנת 1985 היו 24,500 אנשים שקיבלו הבטחת הכנסה. על בתי-אב אני מדבר. והיום יש 150,000 בתי-אב בהבטחת הכנסה. אתה חושב שזו הדרך לפתרון? להמשיך לעזור להם להמשיך להיות תלויים בהבטחת הכנסה, או לעודד אותם להיכנס למעגל העבודה? אתה אומר: אין מקומות עבודה. הרי מי שלא ימצא מקום עבודה, לא ילך לעבוד. אנחנו מנסים, דרך התוכנית הזאת - מהל"ב, גם למצוא מקומות תעסוקה. 
       
היו"ר עבד-אלמאלכ דהאמשה:
       
       כן, אבל אדוני סגן השר. הבעיה היא שאנשים חוששים – ויש כנראה יסוד לכך – שמצד אחד עבודה לא תהיה, מצד אחר הם יירשמו מכל מיני סיבות כסרבנים, ואז יצא מזה שלא עבודה קיבלו, ולא הבטחת הכנסה קיבלו. פשוט, יעמיקו את העוני. זו הבעיה המחריפה עכשיו. 
       
סגן שר התעשייה, המסחר והתעסוקה אלי אפללו:
       
       אני מתאר לעצמי שהחשש הזה קיים.
       
היו"ר עבד-אלמאלכ דהאמשה:
       
       שמענו את זה מאנשים. 
       
סגן שר התעשייה, המסחר והתעסוקה אלי אפללו:
       
       בוודאי. תוכנית חדשה, כולם חוששים. מה לא יהיה בסדר, מה עלול להיות לא בסדר. בשביל זה יש פיקוח שלא קשור בכלל לתוכנית ויסקונסין. פיקוח ממשלתי חיצוני. אין קשר, רבותי. אין קשר. החברות האלו, הפרטיות, שבאות מחו"ל ומהארץ – חברות משותפות, שבאות לעשות את התוכנית הזאת, מעליהן יש פיקוח ישיר וגם לכל עובד יש זכות לערער על כל החלטה. הרי תמיד כשמתחילים בתוכנית מסוימת, יש חשש. אני מסכים אתך, אדוני היושב-ראש. יש אי-ודאות. מה יקרה? זאת לא הכוונה. הכוונה היא באמת לעזור לאנשים האלו. הרי בהבטחת הכנסה, על מה אנחנו מדברים? זכות הקיום המינימלית. אני אומר לך שמשנת 1985 לשנת 2002 - הנתונים עוד לא מעודכנים להיום – יש קפיצה במספר מקבלי הבטחת הכנסה מ-25,000 ל-150,000 בתי-אב. זה אומר שיש לנו בעיה. כאן הבעיה. 
       
       אנשים שמגיעים למצב הזה, שהם צריכים לחיות מתחת לקו העוני - איך נשאיר אותם באותו מצב? לא נעודד אותם להיכנס למעגל העבודה? אנחנו לומדים מהצלחות שהיו בחוץ-לארץ. אנחנו לפחות לוקחים משהו שהצליח. אני מקווה שפה, בארץ, התוכנית הזאת תצליח ותעודד את האנשים שהיום אינם יכולים להיכנס למעגל העבודה, תאפשר להם ללמוד איך ממלאים קורות חיים בצורה נכונה. תכוון אותם למקומות תעסוקה. אני מאמין שבתוך שנתיים, אחרי שנבחן את התוכנית הזאת, נוכל להמשיך אותה. ואני מקווה שבמהרה לא יהיו לנו אנשים שזקוקים לקבל את הבטחת ההכנסה, וזאת כוונתנו. וכולנו רוצים את זה. אני בטוח שחבר הכנסת זחאלקה רוצה בכך בדיוק כמוני, ואדוני היושב-ראש רוצה בכך בדיוק כמוני. 
       
       אני מודה לך מאוד, תודה רבה.
       
היו"ר עבד-אלמאלכ דהאמשה:
       
       תודה רבה. מה מציע אדוני לעניין הצעתו של חבר הכנסת זחאלקה?

ג'מאל זחאלקה (בל"ד):
       
       עבודה ורווחה. 
       
סגן שר התעשייה, המסחר והתעסוקה אלי אפללו:
       
       עבודה ורווחה. אין שום בעיה, אדוני. 
       
היו"ר עבד-אלמאלכ דהאמשה:
       
       אין שום בעיה. תודה לסגן שר התעשייה, המסחר והתעסוקה, חבר הכנסת אלי אפללו. 
       
סגן שר התעשייה, המסחר והתעסוקה אלי אפללו:
       
       תודה רבה, אדוני. 
       
היו"ר עבד-אלמאלכ דהאמשה:
       
       חבר הכנסת זחאלקה, אתה מקבל את הצעת סגן השר להעביר את הנושא לוועדה? 
       
ג'מאל זחאלקה (בל"ד):
       
       כן. 
       
היו"ר עבד-אלמאלכ דהאמשה:
       
        ובכן, אנחנו נעבור להצבעה על ההצעה של חבר הכנסת ג'מאל זחאלקה בעניין יישום תוכנית ויסקונסין. 
       
       אפשר להצביע. מי בעד העברת ההצעה לוועדה, מי נגד, מי נמנע? אפשר להצביע. 
       
הצבעה מס' 6
       
בעד ההצעה להעביר את הנושא לוועדה - 3
נגד - אין 
נמנעים - אין
ההצעה להעביר את הנושא לוועדת העבודה, הרווחה והבריאות נתקבלה. 
       
היו"ר עבד-אלמאלכ דהאמשה:
       
       ובכן, ברוב של שלושה תומכים, אפס מתנגדים ואפס נמנעים, הצעתו של חבר הכנסת זחאלקה בעניין יישום תוכנית ויסקונסין, תועבר לוועדת העבודה, הרווחה והבריאות, להמשך הדיון בה. 
       
       חברי הכנסת, תם סדר-היום. על מועד כנס הפגרה המיוחד הבא תימסר הודעה. ישיבת הכנסת נעולה. אני חוזר: הישיבה נעולה. תודה רבה. 
       
       הישיבה ננעלה בשעה  17:07.
     
     
עמוד 112 מתוך 112

