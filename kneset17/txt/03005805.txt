    תוכן העניינים
ישיבה מיוחדת לזכרה של חברת הכנסת והשרה לשעבר  יהודית נאות, זיכרונה לברכה	5
השר לאיכות הסביבה שלום שמחון:	6
יוסף לפיד (שינוי):	7
יובל שטייניץ (הליכוד):	8
עמרם מצנע (העבודה-מימד):	10
דוד אזולאי (ש"ס):	12
יורי שטרן (יו"ר ועדת הפנים ואיכות הסביבה):	13
עסאם מח'ול (חד"ש-תע"ל):	14
דברי ברכה של יושב-ראש הכנסת לרגל חג הקורבן	15
עבד-אלמאלכ דהאמשה (רע"ם):	16
שאילתות בעל-פה	17
230. העדפת מבוטחי קופת-חולים "מכבי" בבתי-חולים ממשלתיים	18
אפרים סנה (העבודה-מימד):	18
שר הבריאות דני נוה:	18
אפרים סנה (העבודה-מימד):	19
מוחמד ברכה (חד"ש-תע"ל):	19
עבד-אלמאלכ דהאמשה (רע"ם):	20
שר הבריאות דני נוה:	20
הצעת חוק הכשרות המשפטית והאפוטרופסות  (תיקון - החזקת קטין), התשס"ד-2004	24
חמי דורון (שינוי):	25
שרת המשפטים ציפי לבני:	31
חמי דורון (שינוי):	33
הצעת חוק העונשין (תיקון - גילויי גזענות כלפי מוצא עדתי), התשס"ה-2004	35
יורי שטרן (האיחוד הלאומי - ישראל ביתנו):	36
הצעת חוק העונשין (תיקון - גזענות בשל ארץ מוצא), התשס"ה-2004	39
יגאל יאסינוב (שינוי):	40
שרת המשפטים ציפי לבני:	41
יורי שטרן (האיחוד הלאומי - ישראל ביתנו):	43
יגאל יאסינוב (שינוי):	45
הצעת חוק יום העצמאות (תיקון - איסור ציון יום העצמאות  או הקמת מדינת ישראל כיום אבל), התשס"ד-2004	46
צבי הנדל (האיחוד הלאומי - ישראל ביתנו):	47
שרת המשפטים ציפי לבני:	47
הצעת חוק לתיקון פקודת מס הכנסה (אנשים עם מוגבלויות), התשס"ד-2004	49
עסאם מח'ול (חד"ש-תע"ל):	49
הצעת חוק לימוד חובה (תיקון - ביטול תשלומי הורים), התשס"ה-2004	53
אורי אריאל (האיחוד הלאומי - ישראל ביתנו):	53
הצעת חוק לימוד חובה (תיקון - ביטול תשלומי הורים), התשס"ג-2003	56
גילה פינקלשטיין (מפד"ל):	56
הצעת חוק לימוד חובה (תיקון - ביטול תשלומי הורים), התשס"ה-2005	57
אילן שלגי (שינוי):	57
שרת החינוך, התרבות והספורט לימור לבנת:	58
שרת החינוך, התרבות והספורט לימור לבנת:	60
אורי אריאל (האיחוד הלאומי - ישראל ביתנו):	62
אילן שלגי (שינוי):	64
הצעת חוק הספורט (תיקון - נציגי ציבור בהנהלת  איגוד והתאחדות) (ייצוג לאוכלוסייה הערבית), התשס"ד-2004	65
ג'מאל זחאלקה (בל"ד):	66
שרת החינוך, התרבות והספורט לימור לבנת:	69
ג'מאל זחאלקה (בל"ד):	69
הצעת חוק למניעת אלימות במשפחה  (תיקון - צו הגנה כנגד קטין), התשס"ד-2004	71
ענבל גבריאלי (הליכוד):	71
שרת המשפטים ציפי לבני:	71
הצעת חוק השיפוט הצבאי (תיקון - סרבנות), התשס"ד-2004	74
אהוד רצאבי (שינוי):	74
שרת המשפטים ציפי לבני:	75
הצעת חוק יום חינוך ארוך ולימודי העשרה  (תיקון - תחולה על מוסד חינוך מוכר), התשס"ה-2004	75
משה גפני (דגל התורה):	76
השר לביטחון פנים גדעון עזרא:	76
הצעת חוק עבודת נשים (תיקון - פיצויים עונשיים), התשס"ד-2004	77
גילה גמליאל (הליכוד):	78
הצעות לסדר-היום	79
השביתה בדואר-נע ברחבי הארץ	79
שרת התקשורת דליה איציק:	81
הצעה לסדר-היום	82
התנהגותם של פקחי משרד התקשורת כלפי ערוצי הקודש	83
שלמה בניזרי (ש"ס):	83
שרת התקשורת דליה איציק:	87
נסים זאב (ש"ס):	88
מסמכים שהונחו על שולחן הכנסת	90
סגן מזכיר הכנסת דוד לב:	91
הצעה לסדר-היום	92
תהליך קבלת סיוע בשכר-דירה לזכאים בעלי נכות קשה	92
דניאל בנלולו (הליכוד):	92
סגן שר הבינוי והשיכון אלי בן-מנחם:	95
סגן שר הבינוי והשיכון אלי בן-מנחם:	96
הצעות לסדר-היום	96
הפיגועים במעבר קרני ובשדרות והחלטת ראש הממשלה  להפסיק את השיחות עם הרשות הפלסטינית	97
ג'מאל זחאלקה (בל"ד):	97
אחמד טיבי (חד"ש-תע"ל):	99
אחמד טיבי (חד"ש-תע"ל):	100
ניסן סלומינסקי (מפד"ל):	101
נסים זאב (ש"ס):	102
צבי הנדל (האיחוד הלאומי - ישראל ביתנו):	103
דני יתום (העבודה-מימד):	105
אילן ליבוביץ (שינוי):	106
רן כהן (יחד):	108
אהוד יתום (הליכוד):	110
סגן שר הביטחון זאב בוים:	111
אילן שלגי (שינוי):	113
הצעות לסדר-היום	114
החלטת ראש הממשלה ושר האוצר להמליץ  על מינוי סטנלי פישר לנגיד בנק ישראל	114
שר התחבורה מאיר שטרית:	115
הצעה לסדר-היום	116
היעדרות נציגים רשמיים מטעם ממשלת ישראל  באזכרה  לגולדה מאיר, זיכרונה לברכה	116
מרינה סולודקין (הליכוד):	116
שר התחבורה מאיר שטרית:	117
נסים זאב (ש"ס):	119
שאילתות ותשובות	120
2217. שינויים בקווי "אגד" בירושלים	120
2303. רעש המטוסים מעל שכונת יד-אליהו בתל-אביב	121
2304. מעשי מרמה במבחני התיאוריה בנהיגה	123
2305. אגרת רישוי לרכב מושבת	124
2315. שעות העבודה של נהגי "אגד"	125
2401. קרצוף כבישים	126
2417. התקנת רמזורים בצומת ראמה--בית-ג'ן	127
2433. התאורה בכביש ואדי-עארה	128
2439. נזק לחי בשל גידור מסילות רכבת	129
2441. סיום בנייתו של תוואי עוקף-שוהם בכביש 443	130
2472. כביש ערד--להבים	131
מסמכים שהונחו על שולחן הכנסת	132
סגנית מזכיר הכנסת ירדנה מלר-הורוביץ:	133
הצעה לסדר-היום	133
צמצום מספר החיילות הלוחמות ביחידות קרביות בצה"ל	133
ענבל גבריאלי (הליכוד):	133
סגן שר הביטחון זאב בוים:	135
אתי לבני (שינוי):	138
הצעות לסדר-היום	140
תנאי ההעסקה של קופאיות ברשתות השיווק	140
יולי תמיר (העבודה-מימד):	140
ענבל גבריאלי (הליכוד):	141
אתי לבני (שינוי):	143
הצעה לסדר-היום	145
העלאת דמי החבר ומס הארגון בהסתדרות העובדים החדשה	145
גדעון סער (הליכוד):	145
הצעה לסדר-היום	149
ביטול ההנחה בשכר לימוד בגני-ילדים פרטיים בשבעה יישובים	149
אברהם רביץ (דגל התורה):	149
    
       

       חוברת ט"ו
       ישיבה רי"א
       
       
       

הישיבה המאתיים-ואחת-עשרה של הכנסת השש-עשרה
יום רביעי, ט' בשבט התשס"ה (19 בינואר 2005)
ירושלים, הכנסת, שעה 11:00


ישיבה מיוחדת לזכרה של חברת הכנסת והשרה לשעבר 
יהודית נאות, זיכרונה לברכה 

היו"ר ראובן ריבלין:
       
       גבירותי רבותי השרים, גבירותי ורבותי חברות וחברי הכנסת, היום יום רביעי, ט' בחודש שבט התשס"ה, 19 בחודש ינואר 2005 למניינם. אני מתכבד לפתוח את ישיבת הכנסת.
       
       30 יום חלפו מאז נפרדנו מיהודית נאות והכאב מר וצורב. כך אמרה: חרב עלי עולמי, אבל אני תרמתי לכך. אני תרמתי לכך במו עישוני. כך, בגילוי לב ובאומץ, חשפה פרופסור יהודית נאות את סודה הנורא. גם לאחר שמיתרי הקול הוצאו מגרונה בגלל הגידול, יהודית המשיכה בפעילות. אף שהנכות היתה קשה לה, קשה וכואבת, יהודית פרשה מהממשלה אך לא נכנעה. עד יומה האחרון התמודדה עם המחלה, וזו לבסוף הכריעה אותה.
       
       בחודשים האחרונים לחייה עקבתי כאן מהכנסת אחרי מאבקה העיקש. רציתי להאמין יחד עם רבים כי תוכל למחלתה. ייחלתי והתפללתי לשלומה. כשהגיעה אלי הבשורה המרה, שיהודית איננה, נאלמתי דום. 
       
       חברי הכנסת, יהודית נאות היתה מונעת בתחושה של שליחות למען ישראל יפה יותר, למען איכות החיים של האזרח. כך פעלה בטכניון בחיפה, כחברת מועצת העיר וסגנית לראש העיר, כזאת היתה גם דרכה בכנסת ובממשלה. בתפקיד השרה לאיכות הסביבה, תפקיד שבו הצטיינה, חשקה מאוד. במשבר הסביבתי החמור שלנו, יהודית המדענית היתה האדם הנכון במקום הנכון. המשרד היה כה חשוב בעיניה עד שסברה באומץ וביושר לב, שלא יהיה זה הוגן אם תמשיך לשאת במטלה במצבה.
       
       יהודית נאות היתה נכס לכולנו. יושר לב חבר לאהבת לב, אהבת הארץ ונופיה ואהבת הנוף האנושי שלה. אוהבי הארץ היפה חייבים לה הרבה. נחסר את יהודית האדם.
       
       תנחומינו מכל לב לאורי, לאסף, לתמר ולנועה, לנכדות הנהדרות ולכל המשפחה. יהי זכרה ברוך. 
       
       אבקש מחברי הכנסת לקום ולכבד את זכרה בדקת דומייה.
       
       (חברי הכנסת מכבדים בקימה את זכרה של המנוחה.)
       
היו"ר ראובן ריבלין:
       
       ראש הממשלה הספיד את השרה יהודית נאות בבית-ההלוויות בחיפה. בשם הממשלה יספיד היום השר לאיכות הסביבה, השר שלום שמחון. אדוני השר, אני מתכבד להזמינך. אחריו - חבר הכנסת יוסף טומי לפיד, לא כיושב-ראש האופוזיציה.
       
השר לאיכות הסביבה שלום שמחון:
       
       אדוני היושב-ראש, חברי חברי הכנסת, חברי השרים, משפחת נאות היקרה, אורי, תמר, נועה ואסף, את יהודית הכרתי במהלך עבודתנו בכנסת לפני כחמש שנים. יהודית היתה פרלמנטרית חרוצה, יסודית ועניינית. כחברת כנסת לא הרבתה יהודית להיחשף בכלי התקשורת, כפי שהעידה על עצמה בריאיון האחרון, כי לא ידעה לדבר במשפטים קצרים וקולעים. אבל לא עברו ימים רבים וכולנו עמדנו על טיבה של יהודית, איכויותיה הנדירות לא יכלו להיות נסתרות מהעין לאורך זמן. יהודית היתה רצינית, מעמיקה, בעלת יושר עצמי נדיר, אשה שפיה ולבה שווים.
       
       במערכת הפוליטית המשופעת תככים, גילויי צביעות ומעשי חתרנות, היתה יהודית חריגה. היא היתה בראש ובראשונה בן-אדם, אשה שהיא מופת להגינות, חברות ויחסי אנוש מצוינים.
       
       בימים האחרונים מאז כניסתי למשרד לאיכות הסביבה חשתי ביתר שאת כמה זכתה יהודית להערכה, להוקרה ואפילו להערצה. חסרונה מורגש בין כותלי המשרד, ובשיחות עם העובדים והפעילים בנושא איכות הסביבה נוכחתי לדעת עד כמה היתה מסורה לנושאי איכות הסביבה ופעלה במרץ לקידומם במישורים השונים.
       
       כולנו, כל אזרחי ישראל, חבים לה חוב גדול על כך שהבטיחה את השמירה על רצועת החוף של המדינה כמשאב טבע פתוח לרשות הציבור. אין ספק כי חוק החופים, שיהודית יזמה וקידמה, הוא אחד החוקים המרכזיים בתחום איכות הסביבה והחיים בישראל.
       
       אתם, משפחת נאות, איבדתם את היקר לכם מכול. אנחנו, חברי הבית הזה, איבדנו שותפה ושרה מצוינת, והסביבה איבדה את גדולת אוהביה. כולי תקווה כי חזונה יישמר וייזכר לדורות הבאים. שלא תדעו עוד צער.
       
היו"ר ראובן ריבלין:
       
       תודה לשר שלום שמחון. אני מתכבד להזמין את חבר הכנסת יוסף טומי לפיד, ראש תנועת שינוי, שחברת הכנסת והשרה יהודית נאות היתה חלק ממנה. אחריו יבוא ויעלה יובל שטייניץ, איש חיפה לשעבר.
       
יוסף לפיד (שינוי):
       
       אדוני היושב-ראש, משפחת נאות, אורי והילדים והנכדות, כואב הלב. יהודית גילמה בדמותה את מה שהציבור מצפה מכל פוליטיקאי, ומעט מאוד פוליטיקאים עומדים במבחן של יושר בלתי מתפשר ובלתי מתחשב בכדאיות או אי-כדאיות. היא היתה לנו אמת מידה בשינוי הפלס המוסרי שלנו. אנחנו ידענו תמיד שאם משהו שאנו מתכוונים לעשות, יהודית מסכימה לו, אז הכוונה שלנו עברה את המבחן של האתיקה והמוסר הציבורי; אחר כך אפשר לעבוד על החלק המעשי של הכוונה. אבל העמידה שלה, החוש המוחלט של המחויבות ליושר ציבורי - אני חי בכנסת כבר קרוב לשש שנים, וליוויתי את הציבור קרוב ל-50 שנה, מצאתי מעט מאוד דוגמאות לכך, לשכנוע הפנימי של אדם שהיושר הוא הדבר הנכון וגם המשתלם לאורך ימים, אפילו לפעמים הוא עולה בהפסד של איזה רווח פוליטי מיידי. ומכל התכונות שלה, אם הייתי רוצה להוריש משהו לבית הזה, זו התכונה המרכזית.
       
       הדבר השני, היא היתה דוגמה לשרה שהיתה מאוהבת בתפקידה. רוב הפוליטיקאים עושים את תפקידם כשהם מגיעים לממשלה במסירות ובנאמנות ומתוך הרגשת חובה, וגם רוצים להועיל למדינה וגם רוצים להצטיין, אבל זה היה מפגש נדיר בין מישהי שנפשה יצאה לנושא איכות הסביבה והיא מצאה בדיוק את התפקיד שהיא תפרה לעצמה והוא נתפר עליה. לכן גם אחרי תקופה יחסית קצרה שבחלקה היא היתה אינוולידית, כל מי שעוסק בנושא איכות הסביבה זוכר אותה לא רק בהערצה ובכבוד ולא רק בצער, אלא בתחושה  שלא יימצאו עוד חסידים של איכות הסביבה שיהיו מסורים לרעיון הזה בצורה כל כך מוחלטת.
       
       ואכן, אני רוצה בהזדמנות זו, אדוני יושב-ראש הכנסת, להודות לך על זה שעשית מאמץ מיוחד במינו כדי להעביר בעוד מועד, ואני אומר בעוד מועד, כי ידענו שחייה של יהודית תלויים מנגד, את חוק החופים שיזמה בקדנציה הקודמת של הכנסת, כדי שלא יקרה חלילה שהיא תלך לעולמה בלי שהחוק שהיה כל כך קרוב ללבה אכן יחוקק. ועל זה אני מודה לך ומודה לכנסת. היה שיתוף פעולה מכל הסיעות, לא רק מפני שנושא החופים יקר לכולנו, אלא מפני שכולם רצו להחוות קידה ליהודית, שכוחה כבר לא עמד לה להיות פה, והיא עקבה בערוץ הכנסת אחרי מה שהתרחש כאן.
       
       אני גם שמח לציין, שראש עיריית חיפה קיבל את הצעתי וייקרא חוף בחיפה על שמה של יהודית; הוא ייקרא "חוף נאות". במקרה זה בדיוק השם הנאות לחוף.
       
       אני מרשה לעצמי לציין בהזדמנות זו את עמידתה של משפחת נאות מאחורי יהודית בשנה קשה מאין כמוה. היא עברה סבל על-אנושי. ואני רוצה במיוחד לומר לכם, שמר אורי נאות לא רק היה בעל למופת, אלא היה הבן-אדם במלוא מובן המלה הזאת, ומגיע לו הכבוד הראוי ברשימת הבעלים שהיו ראויים לאשה שהיתה מאוד ראויה.
       
       יהודית גם היתה הוכחה שרצון עז, אינטליגנציה ויושר מובילים לתוצאות, ומבחינה זו היא לא היתה זקוקה לשום הטבות פמיניסטיות. היא עשתה קריירה מופתית שמעט נשים מאז גולדה מאיר עשו במדינה הזאת. ככלות הכול, היא גם היתה פרופסור בבית-הספר לרפואה בטכניון; זה בפני עצמו מעמד והישג עצום. היא היתה סגן ראש עיר - שם התחילה, בחיפה, את המלחמות שלה על איכות הסביבה, וכמובן, הגיעה לרמה של שרה. ודאי שהיא רשומה היום בתולדות המדינה כאחת הנשים הבולטות והמצטיינות מאז קום המדינה.
       
       ואחרון אחרון, אני רוצה לומר לכם, שגם אם זה נשמע קצת לימונדה, כואב לי הלב באופן אישי, פרטי ביותר, על אדם יקר ביותר שהיה לי כבוד להכירו, ונורא חבל לי שהיא איננה. תודה רבה.
       
היו"ר ראובן ריבלין:
       
       תודה לחבר הכנסת יוסף טומי לפיד. אני מתכבד להזמין את חבר הכנסת יובל שטייניץ, יושב-ראש ועדת החוץ והביטחון, שידבר על יהודית נאות. אחריו - ראש העיר לשעבר של חיפה, חברנו חבר הכנסת מצנע.
       
יובל שטייניץ (הליכוד):
       
       אדוני היושב-ראש, חברי חברי הכנסת, חברי השרים, אורחים, משפחת נאות, אני לא ניצב כאן כחבר מפלגה, גם לא כעמית בעיריית חיפה, אלא כידיד, אחד מני ידידים רבים שהיו ליהודית נאות בכנסת. ונדמה לי שהדברים שאומר הם פחות או יותר על דעת כולנו.
       
       כולנו חיבבנו את יהודית, כולנו אהבנו אותה, ודרך אגב, זה לא דבר של מה בכך. בבית הזה אנו לא תמיד נוטים כל כך לחבב זה את זה. 
       
היו"ר ראובן ריבלין:
       
       אנו לא מצטיינים בזה.
       
יובל שטייניץ (הליכוד):
       
       כן. לא פגשתי שר או חבר כנסת שלא חיבב את השרה, חברת הכנסת, פרופסור יהודית נאות. דרך אגב, גם לא פגשתי אחד מחברי הבית, אדוני היושב-ראש, שלא העריך מאוד את יהודית נאות, וגם בזה, בהערכת יתר האחד של השני, אנחנו לא תמיד מצטיינים, אבל במקרה הזה היה פה קונסנזוס. 
       
       אדוני היושב-ראש, בעיני יהודית נאות היא מופת ליושר, לענייניות ולרצינות שגם קודמי, מר לפיד והשר שמחון, דיברו עליהם.
       
       יהודית נאות עשתה דרך לא קלה, לא שגרתית, לצערי הרב, אפילו לא מאוד מקובלת, מהאקדמיה ומהמחקר לפוליטיקה, לעירייה, לכנסת ולהנהגת המדינה והנהלתה דרך הממשלה. לא פשוט לרדת ממגדל השן של הטכניון על הכרמל ולהגיע לפוליטיקה, לא פשוט, אבל חשוב. 
       
       יהודית נאות היתה מופת למהלך נשיאת כל העקרונות של המחקר המדעי – היא היתה פרופסור לביולוגיה – של הרצינות המדעית, של האחריות המדעית והבאתם לבית-הנבחרים ולממשלה. קודמי, חבר הכנסת לפיד, ראש שינוי, דיבר על יושרה של יהודית נאות, אבל דומני שאין להפריד בין יושרה לבין רצינותה וחוכמתה. שני הדברים הם היינו הך כפי שאמר אפלטון כבר לפני 2,500 שנה: אין יושר ללא רצון לדעת, להכיר ולברר את הדברים לאשורם. היושר והידיעה הם היינו הך, היושר פירושו הרצון לפעול לפי ידיעה, לפי הכרה טובה ככל האפשר של הדברים. יהודית נאות היתה מופת בעניין הזה, מופת לחבר כנסת ולשר שמוכן ללמוד, שמוכן לקרוא, שדורש להקשיב לפני קבלת החלטות. 
       
       כמה פעמים שבהן אני אישית עבדתי מולה גם כשהיתה חברת כנסת בכנסת הקודמת וגם כשרה הפעם, ראיתי את התכונה הזאת, את הנכונות, אפילו הדרישה ללמוד את הדברים, לשמוע את הדעות ולשמוע גם את ההסתייגויות לפני קביעת עמדה וקבלת החלטה, ואת הנכונות – לזה רמז גם חבר הכנסת לפיד – לעתים לשנות עמדה אם התברר שהעובדות שונות או שיש ספק לגביהן. 
       
       המופת של המחקר האקדמי המחמיר, ללא פשרות, שצריך לעמוד בסטנדרטים, בבדיקות, שאיננו משוחרר כלאחר יד – בטלוויזיה, הזכיר קודמי לפיד, אנחנו משחררים כלאחר יד את אמירותינו, את עמדותינו ואת דעותינו – המופת הזה, של הרצינות האקדמית, של הענייניות האקדמית, של הרצון לבדוק וללמוד לפני הבעת הדעה, לפני פרסום הדעה, לפני המעשה, הוא דבר שאיננו רווח בפוליטיקה הישראלית ובעולם בכלל. 
       
       יהודית נאות, מעבר להישגים שלה בתחום איכות הסביבה, מעבר להישגים שלה ביחסי האנוש עם כולנו, מעבר להיותה אשה חכמה וסימפתית, הרצינות והענייניות, שהן מלה אחרת ליושר, הם המופת שיהודית נאות הביאה לבית הזה. כך נזכור אותה, כידידה, כחברה וכמופת של ענייניות, רצינות ויושר. אני מקווה שאנחנו נכבד את זכרה בכך שננסה להגיע ולפעול לפי אותם סטנדרטים. 
       
       יהודית נאות היתה חברה לכולנו, ודומני שאין חולק על כך שהיא היתה לתפארת הכנסת, לתפארת הממשלה ולתפארת מדינת ישראל. יהי זכרה ברוך. 
       
היו"ר ראובן ריבלין:
       
       תודה לחבר הכנסת יובל שטייניץ. אני מתכבד להזמין את חברנו, חבר הכנסת עמרם מצנע, ראש העיר לשעבר של חיפה, שחלק תפקידים עם חברת הכנסת נאות גם בכנסת וגם בעירייה. 
       
עמרם מצנע (העבודה-מימד):
       
       תודה רבה. 
       
       מכובדי היושב-ראש, חברי חברי הכנסת, משפחת נאות – אורי, אסף, תמר, נועה והנכדים, אוהביה, מכריה וידידיה של יהודית נאות, שחלקם התקבצו כאן הבוקר. 30 ימים חלפו ויהודית נאות איננה. כל כך הרבה קורה אצלנו במשך 30 יום, הזמן רץ כמטורף ומטורפים יותר מכול האירועים, אבל כל כך מהר, כל כך מהר חלף הזמן וכבר - שלושים. 
       
       בימים הארוכים, יהודית, שבהם לא נכחת בכנסת בגלל מחלתך, שכן עד אז לא החסרת ולו יום אחד, הייתי יושב כאן בכיסאי, בשורה מעלייך, ומתבונן בשלט "יהודית נאות" ובכיסא שנותר מיותם. והמחשבות מפליגות – מה עובר עלייך, איך הטיפולים, איך את מתמודדת, איך זה שלוקחים ממך את מה שכל כך אהבת ואין אפילו בפני מי להתלונן, איך את מסתדרת ללא הקול, היכולת להתבטא בקלות, בחופשיות, במין זרימה שכזאת, אבל בעיקר הייתי חוזר בישיבה הזאת אחורה לאותן שנים של ילדות והתבגרות. 
       
       הרי אנחנו, יהודית, מאותו הכפר, קריית-חיים של פעם. שכונת פועלים, תנועות נוער, ים וגם קצת לימודים. מי היה מאמין אז, שיהודית נאות תהיה פרופסור. אבל כבר אז התבלטה יהודית במרכז כל אירוע, מצטיינת בכל תחום, חניכה ומדריכה שכולם אוהבים, יפה, שובבה, מקשרת בין הבנים לבנות, אוהבת והרבה מחוזרת ובעיקר דעתנית, וכחנית, אידיאולוגית, בלתי מתפשרת. זה נשמע לכם מוכר, אבל זאת יהודית נאות של אותם ימים, של סנדלים ומכנסיים קצרים ברחובות קריית-חיים שאני זוכר. נערה עם חולצה כחולה וסרט אדום וחיוניות שלא נגמרת. 
       
       לימים נפגשנו שוב, אני כראש העיר חיפה והיא סגניתי. עד אז אופוזיציונרית ועוד איך, אבל כבר אמרתי הרבה מאוד פעמים שהעדפתי את יהודית נאות לידי, לצדי ואתי מאשר את יהודית נאות נגדי כיריבה. יהודית התמחתה בשלטון המקומי. כהרגלה - ידענות, ירידה לפרטים, מאבקים בלתי מתפשרים, ובמידה רבה מאוד את צעדי הראשונים במבוכי השלטון המקומי למדתי ממנה. היא גם היתה אימת הפוליטיקה המקומית, ובעיקר האדמיניסטרציה העירונית. חששו מאוד מלשונה החריפה, אבל העריכו הערכה עמוקה מאוד את יכולתה, את ידיעתה, את חוסר הפשרנות ואת העניין שעליו היא מתווכחת ונאלמו דום כאשר דיברה. 
       
       כיושבת-ראש ועדת החינוך העירונית הובילה את מערכת החינוך העירונית להצלחות ולהישגים רבים, שעליהם היתה גאוותנו – מהפכת מחשוב, סדרי עדיפויות בתקציב, שדרוג התשתיות, קידום מערכת החינוך של בתי-הספר הערביים, וכן, גם של החינוך העצמאי, בתי-הספר החרדיים והקשר עם הקהילה החרדית בחיפה. 
       
       כל פגישת עבודה אתה היתה חייבת הכנה מוקדמת שלי, שכן ידעתי שיהודית תבוא עם ספרים, עם מחברות, עם עיפרון דק, עם טבלאות, ותעבור סעיף סעיף, ואי-אפשר להתחמק בתשובות בלתי רציניות. לעתים בת-פלוגתא, אבל תמיד הוויכוח לשם שמים, לעניין; אתגר אמיתי להתווכח ולדון עם יהודית נאות. אבל בעיקר כלוחמת, לוחמת לצדק, צדק אישי, חברתי, סביבתי, פוליטי ומדיני, ובשנה האחרונה לוחמת על חייה, נאבקת ולא מוותרת. 
       
       שלושה מעגלי חיים שבהם חיה ופעלה יהודית נאות מחוברים זה לצד זה לאורך כל תקופת חייה, ובעיקר עד בחירתה לכנסת, ובכולם היתה מחויבת, מחויבת התחייבות מוחלטת לכל אחד מהמעגלים האלה. היא לא ידעה לעשות את זה אחרת. בכל אחד מהם כאילו האחרים לא קיימים ובכולם פרופסור, במלוא מובן המלה: בשליחות הציבורית, בעירייה, במפלגה ובכל מיני תחומים אחרים שמצאה להם את כל הזמן שבעולם; במקביל, במקצוע האקדמי, בתחום המדעי, בטכניון, בבית-הספר לרפואה, בתחומי המחקר, ב-state of the art של המחקר הרפואי בתחומים שבהם עסקה, וכמובן במעגל המשפחתי. פרופסורית של ממש, כפי שאנחנו נוהגים לומר, בכל אחד ואחד מהתחומים. איך היא עשתה את זה? עד היום אני  לא יודע. שאלתי אותה ולא קיבלתי תשובה. 
       
       תמיד מוכנה היטב, תמיד זמינה, תמיד נוכחת, תמיד משתפת פעולה כאילו אין שום דבר אחר, ובכל תחום ותחום המגע המיוחד והייחודי של יהודית נאות: תקיפות עם רוך, עיקשות ונכונות להתפשר, ירידה לפרטים בצד ראיית הכלל והשלם, מאבק ללוחמנות ונכונות להסכמות ולהבנות, ידענות ווכחנות אבל גם הקשבה, גם הבנה וגם נכונות לשמוע. 
       
       אבל מעל הכול - המשפחה. תמיד מצאה זמן לכל המשפחה ולכל אחד ואחת מהמשפחה. היא ואורי גידלו שבט מפואר, בצלמם ובדמותם, והם החזירו לה אהבה. לאורך כל השנה האחרונה הם ליוו אותה ליווי מחבק ואוהב, במסלול קשה ומפרך שאותו עברה, והם אתה. ראיתי אותך, אורי, במסירות, באהבה, בהקרבה, איך ליווית אותה ללא הפסקה. אני מחבק אותך. 
       
       היי שלום יהודית נאות, ואנחנו ניקח אתנו את אופי פעולתך, את הפוליטיקה האחרת שניסית להביא והצלחת. 
       
היו"ר ראובן ריבלין:
       
       תודה לראש העיר לשעבר של חיפה, חבר הכנסת עמרם מצנע. אני מתכבד להזמין את חבר הכנסת דוד אזולאי לומר דברים, ויסיים יושב-ראש ועדת הפנים ואיכות הסביבה, חבר הכנסת יורי שטרן, אשר מבקש בשם הוועדה להיפרד מאשה יקרה זו. 
       
דוד אזולאי (ש"ס):
       
       אדוני היושב-ראש, כנסת נכבדה, אורי ומשפחת נאות היקרה, חלפו עברו 30 יום מאותו יום מר ונמהר שבו נלקחה מאתנו השרה-המורה פרופסור יהודית נאות, זכרה לברכה. עת כיהנתי כיושב-ראש ועדת הפנים הכרתי מקרוב את יהודית נאות, שהיתה הפעילה ביותר בוועדה והציפה את הוועדה בהצעות חוק, בעיקר בנושא השלטון המקומי ואיכות הסביבה. 
       
       יום פטירתה של יהודית הוא יום ז' בטבת תשס"ה. ארבע שנים קודם לכן באותו תאריך בדיוק, יום ז' בטבת תשס"א, היה דיון בוועדת הפנים בהצעת חוק שעניינה ייעוד קרקעות למקווה טהרה. תופתעו לשמוע מה אמרה יהודית באותו דיון, ואני מצטט: "אני מסכימה שלא יכולה לקום שכונה בלי מקום שייועד למקווה טהרה". את זה אני מזכיר היום לזכותה ולעילוי נשמתה. 
       
       יהודית היתה תופעה מיוחדת במינה בין חברי הכנסת. אישיותה, יושרה וכשרונה בלטו, אם כי תמיד נהגה בצניעות, ולעתים היה נדמה שהיא איננה מתאימה למקום שבו - עשית ולא פרסמת, לא עשית. 
       
       כאשר ניחמתי בימי השבעה את המשפחה היקרה, קישרתי את גאוותה לייחוס שלה למשפחת כוהנים ואת יחסה לערכים יהודיים. כאשר אורי, ייבדל לחיים, סיפר לי על התעקשותה, גם בימים קשים, לערוך את הסדר, ועל דאגתה לכך שכל אחד מבני המשפחה יקרא על-פי הסדר את חלקו בהגדה, זה הזכיר לי את התנהלותה בוועדה. תמיד דאגה שהצעות חוק יידונו על-פי סדר הגעתן לוועדה, ותמיד דאגה שחלילה הזולת לא ייפגע. 
       
       עד שאנו באים להעריך את אישיותה, נזכיר שהיתה לרבים מאתנו ידידה, שהצטיינה בפשטות הליכות, בהצנעת לכת עם עצמה ועם חבריה. הפשטות והענווה נבעו אצל יהודית מאהבת הזולת ומתפיסה שוויונית המעוגנת בנפשה. היא התקוממה נגד כל מה שיכול אף בספק ספקא להתפרש כראוותנות. 
       
       לסיום, אדוני היושב-ראש, רבים וטובים בעם ישראל עמדו נפעמים ומשתאים נוכח מאבקה במחלה הקשה, עד שפקע המיתר ונדם הקול תרתי משמע. כשמך כן היית, נאה דורשת ונאה מקיימת. תהא נשמתה צרורה בצרור החיים. 
       
היו"ר ראובן ריבלין:
       
       תודה רבה. חן חן לחבר הכנסת אזולאי. חבר הכנסת יורי שטרן, יושב-ראש ועדת הפנים ואיכות הסביבה, בבקשה. 
       
יורי שטרן (יו"ר ועדת הפנים ואיכות הסביבה):
       
       כבוד היושב-ראש, משפחת נאות, חברי הכנסת, היתה לי חוויה מיוחדת במינה לעבוד עם יהודית נאות כשהיתה השרה לאיכות הסביבה ואנוכי יושב-ראש ועדת הפנים ואיכות הסביבה. מכל שנותי בכנסת, והן כבר לא כל כך מעטות, לא ראיתי סינרגיה כזאת בין העבודה הפרלמנטרית לבין העבודה של השר. גיבוי מלא, נכונות להתערב בכל רגע דרוש, מסירות מלאה, וכל זה התבטא במיוחד בחוק החופים, שהייתי גם אישית מחויב לו ועשיתי הכול על מנת להעביר אותו בלוח זמנים מקוצר עד כמה שניתן. לקראת הסוף היתה לי ההרגשה הקשה שמא לא נספיק, ורציתי מאוד שהשרה נאות תהיה אתנו בעת אישור החוק. זה לא קרה, אבל ידעתי שהיא עוקבת אחרי זה בטלוויזיה וזה נתן הרגשה מיוחדת לאותו רגע של סיום המלאכה הקשה והמסורבלת המשותפת שלנו. 
       
       לא ראיתי הרבה אנשים שבמלוא הכוח הפיזי שלהם עבדו כפי שעבדה יהודית ברגעים הכי קשים, ברגעי החולשה הפיזית שלה. במיוחד החוק הזה דרש עבודה יומיומית, התערבות, שינויים, עמידה בלחצים, וכל זה תמיד היה זמין, היה מגיע בזמן, תמיד בעדכון מלא כאשר מדובר באדם שהלך לקראת מותו וידע את זה. זו תופעה מדהימה, דוגמה לכל בן-אדם, בוודאי דוגמה לשר ולפוליטיקאי במסירות הזאת, במקצוענות הזאת שבאה מהרקע האקדמי שלה, ושונה מאוד ממה שהשרים שהכי אוהבים את תפקידם והכי מסורים לתפקידם יודעים לעשות, כי פה היתה גישה אחרת. היתה פה גישה מקצועית ולא גישה של מישהו שנחת לכמה שנים לתפקיד מסוים. 
       
       בנינו יחד איזה אתר זיכרון לשרה יהודית נאות לכל מה שהצלחנו לעשות בתקופה הקצרה שלה, חלק בכנסת וחלק היא עשתה לבדה בתפקידה כשרה. אני רואה את המשרד לאיכות הסביבה אחריה כמשרד שונה. זה היה משרד מהחלשים במדינה. בתקופתה הוא לא היה עשיר יותר בתקציבים, הוא לא התרחב מבחינת כוח-אדם, לא היתה שום תגבורת חוץ מהעובדה שההובלה של המשרד הזה היתה שונה. זה הפך למשרד חזק, ואני מקווה שהוא יישאר כך ולא יחזור למה שהוא היה קודם. אני מקווה שהדוגמה הזאת תוביל אותנו להישגים גדולים יותר בתחום כל כך קריטי, שבו המקצוע שלה – הבריאות והרפואה – נשק ישירות לענייני היום-יום של כל אזרח במדינה. 
       
       יהי זכרה ברוך. 
       
היו"ר ראובן ריבלין:
       
       תודה רבה. אחרון הדוברים, חברנו חבר הכנסת עסאם מח'ול, איש חיפה, המבקש להיפרד כחבר כנסת וכאיש חיפה מיהודית נאות, בבקשה. 

עסאם מח'ול (חד"ש-תע"ל):
       
       אדוני היושב-ראש, חברי הכנסת, משפחת נאות, האורחים הנכבדים, יהודית נאות היא ידידה ותיקה שלי, יהודית נאות היא אדם יקר. אם אנסה לזהות, היה ביהודית נאות הרבה מהעיר חיפה, כמו שיש בעיר חיפה הרבה ממנה והרבה מקווי האופי שלה.  
       
       יהודית נאות ייצגה את השפיות, ייצגה את היושר, את היכולת לחשוב ביחד, את היכולת לקפוץ מעל המחיצות הלאומיות והפוליטיות ולחפש את הדרך הנכונה, את הדרך המועילה, את הדרך הצודקת. 
       
       נאבקנו יחד ונאבקנו האחד בשני בהתמודדויות שהיו בעיריית חיפה, על עיריית חיפה, על המדיניות שצריך לנקוט בעיר. תמיד אפשר היה להתמודד אתה, להתווכח  ולריב אתה, אבל גם לחשוב אתה ולעשות אתה וללכת יחד יד ביד כידידים למטרות משותפות, לכיוון השפיות, לכיוון הצדק החברתי, לכיוון המאבק בעוולות שאדם לא יכול לסבול אותן. כמובן, הדרך למאבק בעוולות הובילה אותה גם לפסגה בסופו של דבר, במאבק על העוולות הסביבתיות. 
       
       היא ידעה ליצור חזית רחבה של אנשים שייאבקו ביחד, שייאבקו למען מטרות משותפות. הוזכרו חוקים למיניהם שהיא קידמה כאן. גם בכנסת תמיד ניתן היה למצוא אצלה אוזן קשבת, למצוא את הדרך לשיחה חביבה ונעימה אתה, תמיד אפשר היה לבנות על כך שעם הטיעונים הנכונים ניתן לשכנע אותה ולגייס אותה למטרה נשגבת. 
       
       יהודית נאות תחסר לנו. תחסר לי כחבר כנסת, תחסר לי כאדם, תחסר לי כערבי בעיר מעורבת כמו חיפה. יהודית נאות תחסר לדו-קיום ולמסר הדו-קיום של העיר הזאת, יהודית נאות תחסר למאבק למען שלום צודק לשני העמים בארץ הזאת. אנחנו נזכור אותה מכיוון שאנחנו חושבים שהדרך שהיא הלכה בה היתה דרך חשובה, מעניינת. צריך להביא אותה בחשבון כאשר קובעים איך ממשיכים הלאה ולאן ממשיכים. 
       
       יהודית נאות הלכה אבל השאירה לנו את הצוואה ללכת בדרך לחיפוש חיים משותפים, לחיפוש דמוקרטיה, לחיפוש איכות הסביבה, איכות חיים ושלום לכולנו. תודה רבה. 
       
היו"ר ראובן ריבלין:
       
       תודה רבה לחבר הכנסת עסאם מח'ול. 
       
       רבותי חברי הכנסת, תם חלק זה בישיבה, אני מודה למשפחת נאות, משתתף בצערה ומקווה שיהיו הרבה הרבה ימים טובים ושמחות אשר יוכלו לזמן אותנו כולנו יחד. היו ברוכים. תהיה נשמתה של יהודית צרורה בצרור החיים. חבל על דאבדין ולא משתכחין, ויהודית ודאי לא תישכח מלב כולנו. 
       
       הפסקה בת דקה, בבקשה. 
       
(הישיבה נפסקה ב-11:45 ונתחדשה ב-11:46.)


דברי ברכה של יושב-ראש הכנסת לרגל חג הקורבן

היו"ר ראובן ריבלין:
       
       רבותי חברי הכנסת, רבותי השרים, בסוף השבוע חוגגים המוסלמים ברחבי העולם את עיד אל-אדחא, הוא חג הקורבן. 
       
עבד-אלמאלכ דהאמשה (רע"ם):
       
       ביום חמישי.  
       
היו"ר ראובן ריבלין:
       
       ביום חמישי, מחר. אם חבר הכנסת עבד-אלמאלכ דהאמשה אומר מחר, אז אני יכול לומר: ביום חמישי חוגגים המוסלמים ברחבי העולם את עיד אל-אדחא, הוא חג הקורבן. חג חשוב זה בלוח השנה הוא זכר למעשהו של אברהם אבינו, שלפי האמונה המוסלמית עמד להעלות לעולה את בנו ישמעאל, כפי שהורה לו אללה, לפי הספר הקדוש למוסלמים, הלוא הוא הקוראן.  אברהם פדה את בנו כאשר הקריב כבש במקומו ומאז אין עוד קורבנות אדם. 
       
       לרגל החג אני מברך בשמה של הכנסת ובשמי את חברי הכנסת המוסלמים, עובדי הבית המוסלמים, אזרחי מדינת ישראל המוסלמים, שכנינו הפלסטינים המוסלמים, המוסלמים בארצות ערב והמוסלמים בעולם כולו בברכת חג שמח. 
       
       חג הקורבן הוא כידוע עת לחשבון נפש, והוא מסמן את סיומה של תקופה. מי ייתן והתקופה החדשה הבאה עלינו הלוואי לטובה תהיה תקופה של השלמה והבנה, כמופת שנתן לנו ולבנינו אברהם, אבינו המשותף. 
       
       חברי הכנסת, העדה הדרוזית חוגגת את עיד אל-כביר, הוא החג הגדול. המסורת אומרת כי החג בא לציין את התגלות הדרוזים כעדה עצמאית. כדרכם של הדרוזים, אלה הם ימים של מעשי צדקה וחסד ותרומה לעניים. 
       
       לרגל החג אני מברך את חברי הכנסת הדרוזים, את בני העדה במדינת ישראל ובכל הארצות  שבהן הם חיים, בברכת חג שמח. כול עאם ואנתום בח'יר.
       
       בבקשה, חבר הכנסת דהאמשה. 
       
עבד-אלמאלכ דהאמשה (רע"ם):
       
       אני רוצה להודות לך, אדוני יושב-ראש הכנסת. אני חייב לציין, שהפכת  את הגישה הליברלית ואת הברכות לכל מגזרי האוכלוסייה למסורת בכנסת הזאת, מסורת שלא היתה קיימת כמדומני בעבר. מגיע לך כל הכבוד בעניין הזה. 
       
       הייתי רוצה להוסיף שני משפטים, ברשותך. אני שותף גם לאיחוליך לשנה הבאה, שתהיה שנת שלום, שנת ביטחון, שנת שוויון ושנה רחוקה מכל שפיכות דמים ואלימות ומהמוות שאנחנו חיים בצלו זה כמה שנים. 

היו"ר ראובן ריבלין:
       
       ברשותך, תאמר זאת גם בשפה הערבית לכל המוסלמים.
       
עבד-אלמאלכ דהאמשה (רע"ם):
       
       בסדר. טוב שהזכרת לי. אני רק רוצה לומר עוד שני משפטים. 
       
       מי שפדה את ישמעאל בכבש, הוא אלוהים עצמו. כך אנחנו יודעים וכך אנחנו מאמינים. לא שאברהם פדה אותו, אלא הוריד את הכבש מהשמים ואמר לו: אל תשחט את הבן, תשחט את הכבש. וזה החג בהזדמנות הזאת. 
       
       לגבי אחינו בני העדה הדרוזית, אני יודע שזה אותו חג, וזה נקרא אל-עיד אל-כביר גם אצלנו, ואין שום חג אחר או משהו אחר, אבל הם בוחרים לחגוג פעם אתנו, פעם בלי, זה כבר עניין אחר. 
       
       ברשותך, אדוני, אני אומר כמה דברים עכשיו למאזינינו הערבים. 
       
היו"ר ראובן ריבלין:
       
       בבקשה, אדוני. 
       
עבד-אלמאלכ דהאמשה (רע"ם):
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום, ברצוני לאחל לכולם שעיד אל-אדחא יהיה חג של ביטחון ורגיעה, של ברכה ושל שלום, חג שבו תתגלה רוח האחווה ושיתוף הפעולה, הרחק מכל עושק, כיבוש, ושפיכות דמים. מי ייתן ובשנה הבאה במועד זה ינהגו כולם בצדק ובשוויון, ואנו והעולם כולו נשים את מבטחנו בשלום ונחיה בשלווה ובביטחון. 
       
       בהזדמנות זו ברצוני לברך את כל החוגגים בברכת חג שמח. תודה.)
       
היו"ר ראובן ריבלין:
       
       שוכראן. חבל שאת החלק הראשון של דבריך לא תרגמת. אבל זה רק מתוך שכחה.
       
עבד-אלמאלכ דהאמשה (רע"ם):
       
       אני יכול עוד לדבר אתם. 
       
היו"ר ראובן ריבלין:
       
       לא, לא. זה בסדר. תאמין לי שכל מי שצריך מבין גם עברית, וכולנו גם מבינים ערבית. 
       
       תודה רבה, באמת חג שמח וברכות. אנחנו נשתדל היום לקדם הצעות שהורחקו בסדר-היום, של חברי הכנסת הערבים המבקשים לחגוג הערב את החג עם משפחותיהם. 
       
       
שאילתות בעל-פה

היו"ר ראובן ריבלין:
       
       רבותי חברי הכנסת, אנחנו עוברים לשאילתות בעל-פה. כבוד שר הבריאות, הנמצא אתנו כאן תמיד, ישיב על שאילתא בעל-פה של חבר הכנסת אפרים סנה, הנמצא אתנו. 
       
       אדוני, חבר הכנסת אפרים סנה. קודם כול, אתה קורא את השאלה כפי שהיא. כבוד השר יעלה ויבוא. בבקשה, כבוד השר. חבר הכנסת סנה, נא לקרוא את השאילתא, ולאחר מכן תהיה לך הזדמנות לשאול שאלה נוספת. כן, בבקשה.
       
230. העדפת מבוטחי קופת-חולים "מכבי" בבתי-חולים ממשלתיים
       
אפרים סנה (העבודה-מימד):
       
       בתאריך 13 בינואר 2005 התפרסם בעיתון "הארץ", כי בבתי-החולים "וולפסון" ו"אסף הרופא" ניתנת עדיפות בטיפול הרפואי למבוטחים חברי "מכבי", באופן שלכאורה מפר את עקרון השוויון בקבלת טיפול רפואי במערכת הציבורית. 
       
       רצוני לשאול: 
       
       1. האם הפרטים שהתפרסמו בכתבה נכונים? 

       2. האם אין בכך הפרה של חוק ביטוח בריאות ממלכתי, הקובע שוויון בטיפול הרפואי הניתן ברפואה הציבורית, ומה בכוונת המשרד לעשות בעניין?
       
היו"ר ראובן ריבלין:
       
       תודה רבה, כבוד השר ישיב. 
       
שר הבריאות דני נוה:
       
       לבתי-החולים "אסף הרופא" ו"וולפסון" הסדר עם קופת-החולים "מכבי", שבמסגרתו חולים ומבוטחים של הקופה הזאת שזקוקים לאשפוז במחלקה פנימית, מאושפזים במחלקה פנימית שבה מרוכזים המבוטחים של קופת-חולים "מכבי", היינו במחלקה פנימית מסוימת. לפי מה שבתי-החולים האלה הודיעו והבהירו, השירותים הרפואיים והתנאים של המאושפזים במחלקה המסוימת הזאת אינם שונים מהתנאים של החולים או המבוטחים של קופות אחרות שמאושפזים במחלקות פנימיות אחרות באותם בתי-חולים. בעיני זו גם אמת המידה החשובה ביותר, דהיינו שלא תהיה אפליה ולא ייפגע עקרון השוויון. 
       
       אגב, ההסדר הזה בין קופת-החולים "מכבי" לבין בתי-החולים הללו, "וולפסון" ו"אסף הרופא", הוא הסדר שהוצע גם לקופות-חולים אחרות, זה לא איזה הסדר שהוצע רק לקופת-חולים "מכבי". 
       
       בשורה התחתונה, לפחות בשלב הזה, מה שאני יכול לומר זה שלא מצאתי סימוכין בשלב הזה לכך שההסדר הזה בין "מכבי" לבין בתי-החולים הללו עומד בסתירה לחוק, לא מצאתי שבמסגרת ההסדר הזה יש אפליה וניתנת הטבה או ניתן שירות אחר, טוב יותר, למבוטחי "מכבי". מובן שאנחנו ביקשנו מבתי-החולים לתת לנו פירוט מלא של כל ההסדר הזה ומה שיש בו, ואנחנו כמובן נבדוק ביתר עומק אם אכן יש פה חריגה כלשהי.
       
       אני חייב לומר, בכלל, שהנושא של עקרון השוויון עלה על סדר-היום שלנו במערכת הבריאות לאחרונה גם בהיבט אחר, לא פחות חשוב ולכאורה על פניו גם חמור ביותר, וזה ההסדר או המדיניות או הנוהג שהפעילה קופת-חולים כללית, שבמסגרתו – לפחות בכמה מחוזות של קופת-חולים כללית - יצרו אפליה גילית. ולפחות במה שנחשף, אם אתה מבוטח צעיר ואתה מתקשר למוקד זימון תורים של קופת-חולים כללית באותם מקומות, אתה מקבל תור בתוך יומיים או שבועיים. אבל אם אתה קשיש, אתה מקבל את התור בתוך חודשיים. 
       
       מה שמסתבר, שהמדיניות הזאת, שהיא ודאי פסולה ואין לה שום מקום, הרי פוגעת פעמיים. היא אפליה מעצם טיבה, ובכך היא פסולה, אבל היא גם פוגעת במיוחד בקשישים שבדרך כלל, אגב, הדחיפות של היבדקם על-ידי רופא – גם בהסתכלות האישית, הנפשית, אבל גם לגופו של עניין - רבה יותר. אנחנו דורשים הסברים בנושא הזה מקופת-חולים כללית, כדי שנוודא שאכן הנוהג הזה או הנוהל הזה, לא רק שייפסל ולא יתקיים באותם מקומות שבהם הוא היה קיים במסגרת קופת-חולים כללית, אלא שיהיה ברור שזו מדיניות ברורה, שמיושמת בפועל על-ידי הקופה, שלא לאפשר אפליה מהסוג הזה גם במקומות אחרים. אני סיימתי, אדוני היושב-ראש.    

היו"ר ראובן ריבלין:
       
       תודה לשר. שאלה נוספת לחבר הכנסת סנה, ואחריו ביקש חבר הכנסת ברכה, שאושר, ביקש חבר הכנסת טיבי, שהוא מאותה סיעה, ואז ביקש חבר הכנסת דהאמשה. לכן רשות השאלה הנוספת לחבר הכנסת ברכה ולחבר הכנסת דהאמשה. בבקשה, חבר הכנסת סנה. 
       
אפרים סנה (העבודה-מימד):
       
       ברשותך, אשאל שתי שאלות. האחת, מי החליט על זה, על הסידור הזה? האם זה סידור שמישהו מוסמך במשרד הבריאות, השר או מנכ"לו, אישר אותו מראש? דבר שני, איזה כלי בקרה יש לך כדי לוודא שאין פה, אכן, שבירה של השוויון בטיפול? איך תבקר את זה?
       
היו"ר ראובן ריבלין:
       
       תודה. חבר הכנסת ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, אדוני השר, רבותי חברי הכנסת, אני רואה שהעניין, מושא השאילתא של חבר הכנסת סנה, מתחבר לדיון שהיה אתמול בנושא של הקמת קופת-חולים חמישית. אני חושב שיש מגמה לפרק את חוק ביטוח בריאות ממלכתי על-ידי האוצר ועל-ידי גורמים אינטרסנטיים במערכת. אני חושב שזה דבר מאוד מסוכן, להפליג בהטבות על-פי שייכות לקופת-חולים בסתירה או מעבר לחוק ביטוח בריאות ממלכתי. זה פשוט ייצר מצב של הפרטת מערכת הבריאות במובלע או בצורה בלתי ישירה. 
       
       אני חושב שעוד לפני שאנחנו הולכים להצביע על הצעת התקציב וחוק ההסדרים בקריאה שנייה ושלישית, חשוב לקיים קואליציה – ואתה, אדוני השר, תעמוד בראשה - נגד המגמה לרוקן מכל תוכן את חוק ביטוח בריאות ממלכתי, אם על-ידי הטבות לקופות-חולים מסוימות, ואם על-ידי הקמת קופת-חולים חמישית ממוסחרת, שאינה נתונה לאפיקים או לאמות-מידה אזרחיות כלליות. תודה רבה, אדוני.  
       
היו"ר ראובן ריבלין:
       
       תודה. חבר הכנסת דהאמשה, בבקשה. אדוני יענה על כל השאלות יחד. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, אין ספק שהמגמה של הפרטה ושל טיפול מיוחד, אם על-ידי קופת-חולים, כפי שחבר הכנסת ברכה אמר, ואם בקשר מיוחד עם בתי-חולים מסוימים, איננה לטובת כלל הציבור, ולא לטובת הציבור הרב העני במדינה הזאת. אני שואל אם יש כוונה במשרדך להרחיב, אולי, חס וחלילה, את הטיפול הזה לבתי-חולים אחרים, ואם זה יגיע גם לצפון או לבתי-החולים באזור הצפון, שבו חיה מרבית האוכלוסייה הערבית החלשה והענייה.  ואני לא אומר שרק ערבים עניים. אני חושב שהמגמה הזאת של טיפול מגזרי או טיפול מיוחד, או אפילו טיפול לפי יכולת תשלום, היא מאוד רעה ומאוד קשה, והיא רק תרע לכולנו. ואני מזמין את השר, אכן, ללכת נגדה ולבטל את מה שכבר היה בכיוון הזה. תודה רבה. 
       
היו"ר ראובן ריבלין:
       
       תודה רבה לחבר הכנסת דהאמשה, סגן יושב-ראש הכנסת. בבקשה, אדוני. 
       
שר הבריאות דני נוה:
       
	קודם כול, אני רוצה להבהיר: לא מדובר בשום פנים ואופן בהפרטה. וגם הדבר החשוב ביותר בעיני זה שבאמת לא ייווצר מצב שבפועל ניתנת הטבה. מה זו הטבה? הטבה זה לא שאתה, כמבוטח קופה, שוכב במחלקה שבה שוכבים מבוטחים שהם כולם מהקופה שלך, כי המדיניות, שלפי הסברי בתי-החולים הובילה להתקשרות הזאת, באה לשפר את השירות למבוטחי אותה קופה על-ידי יצירת רצף טיפולי בין הרופאים שמטפלים בקהילה ב"מכבי" באותם חולים והרופאים שמטפלים בהם כאשר הם מאושפזים. אם זה מסתיים בזאת, אינני רואה בזה שום פסול. אבל, מה שצריך כמובן לבדוק זה, אם אין טיפול רפואי טוב יותר שניתן לחולי המחלקה המסוימת הזאת ב"אסף הרופא" או ב"וולפסון". זה הדבר שאנחנו בודקים. 

       אדוני חבר הכנסת סנה, שר הבריאות לשעבר, ד"ר סנה, כלי הבקרה הם כמובן, מבחינת משרד הבריאות, לרדת לבתי-החולים הללו, לעשות תחקיר ולבדוק בדיוק.
       
אפרים סנה (העבודה-מימד):
       
       מי  יורד?
       
שר הבריאות דני נוה:
       
       משרד הבריאות. שמעת על המשרד הזה? אתה רוצה לקבל שמות של רופאים? אני מוכן לתת לך גם את שמות הרופאים לאחר מכן.
       
אפרים סנה (העבודה-מימד):
       
       הרי אני לא שואל סתם.
       
שר הבריאות דני נוה:
       
       אז אולי אדוני יסביר למה כוונתו.
       
אפרים סנה (העבודה-מימד):
       
       מי הם בעלי הפונקציה שעושים את הבדיקה הזאת עבורך ובודקים? אני מבין שיש גם מצוקת כוח-אדם במשרד.
       
שר הבריאות דני נוה:
       
       חבר הכנסת סנה, כפי שאני מניח, אתה זוכר שקיים במשרד הבריאות מינהל רפואה, ועומד בראשו ומוביל אותו המשנה למנכ"ל משרד הבריאות, ד"ר יצחק ברלוביץ'. הוא המופקד על הבדיקה בנושא הזה. הוא גם זה שעושה ויעשה את הבירור בנושא הזה. מדובר בהתקשרות שהיתה בין בתי-החולים האלה לבין "מכבי" - כמו שאמרתי, הסדר שהוצע גם לקופות אחרות, אגב. ההסדר הזה, כפי שאני יודע, אושר בזמנו על-ידי ד"ר ברלוביץ', כאשר הוא נעשה בין בתי-החולים האלה לבין "מכבי".

היו"ר ראובן ריבלין:
       
       מעניין אותי לדעת, האם שאלת אותו כי אינך יודע את התשובה, או ששאלת אותו כי אתה יודע את התשובה.

אפרים סנה (העבודה-מימד):
       
       אני לא יודע את התשובה.
       
היו"ר ראובן ריבלין:
       
       בסדר. אם אתה יודע את התשובה, אף שאתה דוקטור מדיצינה - אסור לומר את התארים "דוקטור", כלומר "דוקטור מדיצינה", מותר לשר הבריאות - - -
       
אפרים סנה (העבודה-מימד):
       
       אני באמת לא יודע.
       
היו"ר ראובן ריבלין:
       
       אם אתה לא יודע, זה בסדר. אם אתה יודע ורק שואל אותו משום שאתה יודע - אתה יכול לחקור אותו חקירת שתי וערב.
       
שר הבריאות דני נוה:
       
       אדוני היושב-ראש, ברשותך, אני חושב שאחת הבעיות הגדולות של חוק ביטוח בריאות ממלכתי, ונגעו בזה פה, היא אכן בכלי הפיקוח והבקרה של משרד הבריאות על פעילות בתי-החולים וקופות-החולים. אדוני היושב-ראש, אני לא בטוח שאזכה לתמיכת כל שרי הממשלה, אבל אני מתכוון להביא לכאן, ומקווה שאזכה לתמיכה רחבה כאן בכנסת, תיקון לחוק ביטוח בריאות ממלכתי, שייתן לי, כמשרד הבריאות, כלים וכוח לאכוף על נותני השירותים מדיניות והחלטות לטובת הציבור, כאשר אנחנו מגיעים למסקנה שהציבור נפגע. 
       
       אתן דוגמה נוספת: חבר הכנסת דהאמשה הזכיר את הסכנה שייפגעו אנשים. חבר הכנסת דהאמשה, אתמול הייתי בביקור בבית-החולים "זיו" בצפת. במשך חודשים ארוכים היתה פגיעה קשה בתושבי הגליל המתאשפזים בו ומקבלים ממנו שירותים. מדובר על פגיעה קשה כתוצאה מסכסוך בין קופת-חולים "כללית" לבין בית-החולים. למשל, במשך חודשים ארוכים לא אפשרו לתושבי קריית-שמונה שנזקקים לטיפול, לקבל את הטיפול בבית-החולים בצפת וטרטרו אותם למקומות אחרים. זו תוצאה של סכסוך כספי ורצון של הקופה להגיע להסדרים כלכליים טובים יותר עם בית-החולים. 
       
       הכול לגיטימי, אבל מה עם הציבור? כאשר אני, כמשרד הבריאות, נדרש לסוגיות האלה ושואל ואומר, הדבר הזה נוגד את טובת הציבור, ובא לקופות ואומר, אל  תעשו כך. תעשו אחרת, הציבור נפגע - אין לי, לפי חוק ביטוח בריאות ממלכתי, שום סמכות לאכוף על קופות-החולים לעשות אחרת. אני יכול לפנות, ללחוץ, לדרוש ולצעוק, ואין לי שום סמכות לאכוף על קופות-החולים.
       
       דבר נוסף - כאשר מוצאים שקופה חורגת, למשל כשהיא עושה אותה אפליה גילית שהזכרתי לפני כמה דקות, כשקופת-חולים "כללית" מפלה אנשים מבוגרים לעומת צעירים בזימון תורים, שזה דבר שאין לו מקום, מהי הסנקציה שיש למערכת הבריאות, לרגולטור, למערכת? אין שום סנקציה. יש "נשק גרעיני", אפשר להדיח מנכ"ל. בכל סוגיה, קטנה ככל שתהיה, אנחנו נצטרך להחליט אם אנחנו הולכים לתהליכי הדחת מנכ"ל? זה לא סביר, וודאי שגם לא במקרה הזה. לטעמי, המנכ"ל ב"שירותי בריאות כללית" עושה עבודה מצוינת. אבל, מה שצריך הוא לתת כלים למערכת הבריאות להפעיל גם סנקציות, כך שיהיו גם שיניים למערכת כאשר הציבור נפגע. זה מחייב תיקונים בחוק ביטוח בריאות ממלכתי.
       
       אני יודע שחבר הכנסת אלדד גם הציע הצעת חוק פרטית בנושא הזה בכל מה שנוגע לסמכויות של נציב קבילות הציבור - הנוכחית היא כמובן ד"ר קרני רובין-ז'בוטינסקי, אבל לא לגבי הנוכחית דווקא, אלא לגבי הפונקציה עצמה. אני חושב שעשר שנים אחרי שחוקק החוק הזה אנחנו צריכים להסכים על אותם תיקונים, כי אנחנו, כמשרד הבריאות, צריכים את הסמכות הזאת מתוך טובת הציבור, לעשות את הפעולות האלה גם כלפי קופות-החולים, ובמידת הצורך גם כלפי בתי-חולים שונים, כדי להביא בסופו של דבר לאותו איזון שהוא לטובת הציבור.
       
היו"ר ראובן ריבלין:
       
       חבר הכנסת סנה, תקרא קריאת ביניים, כי אני לא יכול לתת רשות.
       
אפרים סנה (העבודה-מימד):
       
       הערה קונסטרוקטיבית - במשרד הבריאות יש ספר עב כרס, שחובר בזמני על-ידי רואה-החשבון אריק משה, כיצד לפקח על קופות-החולים. זהו manual לפיקוח על קופות-החולים.
       
רן כהן (יחד):
       
       - - - של השר, הוא צודק.
       
שר הבריאות דני נוה:
       
       אני משוכנע שיש ספר כזה, ויכולים להיות עוד הרבה ספרים כאלה.
       
אפרים סנה (העבודה-מימד):
       
       הוא כבר קיים.
       
היו"ר ראובן ריבלין:
       
       תגיש הצעה לדיון דחוף בוועדה.

שר הבריאות דני נוה:
       
       אדוני היושב-ראש, אסיים רק בזאת. עם כל הכבוד לספרים האלה, ויכולים להיכתב ספרי הדרכה והנחיות כאלה ואחרים, אם לא תינתן למערכת הבריאות סמכות על-פי חוק לבוא לקופות-החולים ולומר להן: זה מה שעליכן לעשות, ולתת להן אולי אפשרות לערער או שימוע כזה או אחר וסנקציה שמתלווה כאשר בית-חולים מסוים בירושלים נפגע קשות על-ידי קופת-חולים מסוימת - - -
       
היו"ר ראובן ריבלין:
       
       אפילו משרד הביטחון וצה"ל כבר תחת ביקורת לכאורה. אז, אלה - - -
       
שר הבריאות דני נוה:
       
       ברור לי מה צריך לעשות. אני רוצה שלמשרד הבריאות יהיה הכוח לפעול לטובת הציבור בנושאים האלה.
       
היו"ר ראובן ריבלין:
       
       אני מודה מאוד לשר וגם לחבר הכנסת סנה על שאילתא חשובה שהוא שאל. אני שמח שהנשיאות גם ידעה, בשום שכל ודעת, לאשר את השאילתא הזאת.
       
רן כהן (יחד):
       
	צריך לעודד את השר באמת להביא את התיקונים האלה.
       
היו"ר ראובן ריבלין:
       
       רבותי, השאילתא הבאה, של חבר הכנסת אלי ישי, תישאל במועד מאוחר יותר.

       
הצעת חוק הכשרות המשפטית והאפוטרופסות 
(תיקון - החזקת קטין), התשס"ד-2004
 [הצעת חוק פ/1919; נספחות.]
(הצעת קבוצת חברי הכנסת)
       
היו"ר ראובן ריבלין:
       
       הנושא הבא הוא: הצעת חוק הכשרות המשפטית והאפוטרופסות (תיקון - החזקת קטין), התשס"ד-2004. חבר הכנסת חמי דורון יעלה ויבוא על מנת להרצות את הנמקותיו, מדוע יש להעביר בקריאה טרומית את הצעת החוק.
       
גדעון סער (הליכוד):
       
       אין שאילתות לשר התחבורה?
       
היו"ר ראובן ריבלין:
       
       הוא לא נמצא פה. שאילתות לשר התחבורה הן אחרי הצעה לסדר-היום בנושא היעדרות נציגים רשמיים. השאילתא בעל-פה הנוספת לא תישמע, מהטעם שחבר הכנסת ישי נקרא, באופן דחוף, וכך גם השר, לאותה ישיבה. הם ביקשו לדחות זאת. אנחנו נשקול מתי אנחנו נאפשר להם. חבר הכנסת גפני, היתה לך שאלה נוספת לעניין הזה?
       
משה גפני (דגל התורה):
       
       הכנתי שאלה נוספת.
       
היו"ר ראובן ריבלין:
       
       נשקול אולי לאפשר לך את השאלה הנוספת.
       
       חבר הכנסת דורון, בבקשה, עשר דקות לרשותך.
       
חמי דורון (שינוי):
       
       אדוני היושב-ראש, גברתי השרה, חברי חברי הכנסת, חוק הכשרות המשפטית והאפוטרופסות הוא חוק משנת 1962, והוא קובע כי בעת גירושי ההורים הם רשאים להחליט מי מהם יחזיק את הילד ומה הן זכויות ההורה האחר לבוא עמו במגע. הבעיות שמתעוררות הן כאשר אין הסכמה בין ההורים. במקרים אלו יחליט בית-המשפט כפי שייראה לו לטובת הקטין, ופה אני מצטט מהחוק הקיים: "ובלבד שילדים עד גיל שש יהיו אצל אמם אם אין סיבות מיוחדות להורות אחרת". 
       
       השאלה הגדולה, כמובן, היא מהן "סיבות מיוחדות", מכיוון שהדבר הזה איננו כתוב בחוק ואין לו פרשנות בחוק. לעתים קרובות נוצר המצב והחזקה היא והסטטיסטיקה מוכיחה, שברוב המכריע והמוחלט של המקרים הילד עד גיל שש יעבור אוטומטית לאם, גם אם בראייה הכוללת של טובת הילד זה לא הדבר הנכון. בדיוק על כך נסבה הבעיה, כי יש כשל לוגי בהסדר.
       
היו"ר ראובן ריבלין:
       
       האם ליושב-ראש הקואליציה הנכבד יש איזה דבר נגד חבר הכנסת דורון, שהוא מפנה לו את גבו?
       
גדעון סער (הליכוד):
       
       חס וחלילה.
       
נסים דהן (ש"ס):
       
       הוא בונה קואליציה חדשה.
       
חמי דורון (שינוי):
       
       חבר הכנסת דהן, הקואליציה כבר בנויה, ואתם רק צריכים לשים את האצבע, זה הכול.
       
נסים דהן (ש"ס):
       
       הוא בונה קואליציה של - - -
       
היו"ר ראובן ריבלין:
       
       חבר הכנסת דהן, תנו לחבר הכנסת דורון את יומו.
       
חמי דורון (שינוי):
       
       בהסדר הקיים היום קיים כשל לוגי. אם בית-המשפט ממילא מגיע למסקנה שטובת הילד היא עם אמו, אין צורך בחוק ולא צריך בשביל זה חקיקה ראשית. אבל, החקיקה גורמת לכך שגם אם בית-המשפט מגיע למסקנה שטובת הילד היא דווקא שהוא יהיה עם ההורה השני, עם האב, הוא איננו יכול להורות כך אלא אך ורק בנסיבות מיוחדות. השאלה היא תמיד מהן נסיבות מיוחדות. האם נסיבות מיוחדות הן כאשר האם, רחמנא ליצלן, נרקומנית, או כאשר היא גם פושעת פלילית? הרי אין בשום מקום פרשנות לְמה הן "סיבות מיוחדות". אין הוראה. לכן, הדבר, למעשה, הוא בבחינת כשל לוגי.
       
       כאשר הנחתי את הצעת החוק הזאת על שולחן הכנסת, הופעתי בתוכנית טלוויזיה, ושם הופיעה מולי עורכת-דין שעוסקת בדיני אישות. במהלך הרצאת טענותיה היא טענה: אנחנו הנשים תמיד מקופחות, גם בנושא השכר וגם בנושא משרות. בכל דבר כמעט אנחנו מקופחות. והנה, בנקודה היחידה שבה אנחנו לא מקופחות, המשמורת על הילד, אתם הגברים כביכול רוצים לקחת מאתנו את הכוח היחיד שיש לנו כנגדכם. אמרתי לה: גברתי, אני באמת לא מבין על מה הטרוניה. הרי בסך הכול אין פה מאבק. הילד הוא לא כלי מיקוח במאבק של הגט. אסור לו להיות כלי מיקוח. הראייה היחידה שצריכה להיות היא טובת הילד. זה הדבר היחיד שצריך לראות.
       
       אדוני היושב-ראש, אנחנו מסתמכים על תיאוריה היסטורית, תיאוריה פסיכולוגית, שהיתה מקובלת בסוף שנות ה-60 ובתחילת שנות ה-70, ולפיה יש איזה קשר מיוחד, ועדיף שבגילים האלה, עד גיל שש, ילד קשור יותר לאמו, ועל כן ראוי שהוא יישאר עם האם.
       
היו"ר ראובן ריבלין:
       
       נדמה לי שהחזקה ניתנת לסתירה. החזקה הקיימת היום בחוק ניתנת לסתירה, והיא לא חזקה מוחלטת וחלוטה.
       
חמי דורון (שינוי):
       
       החזקה היא חלוטה ב-99%, מכיוון שמוכח - - -
       
היו"ר ראובן ריבלין:
       
       למה? כתוב שהילד יישאר בחזקת אמו, אלא אם כן יותר טוב לו להיות בחזקת אביו.
       
חמי דורון (שינוי):
       
       לא. כתוב בחוק: "ובלבד שילדים עד גיל שש יהיו אצל אמם אם אין סיבות מיוחדות להורות אחרת". השאלה היא מהן "סיבות מיוחדות".
       
היו"ר ראובן ריבלין:
       
       כל סיבה שהיא טובת הילד.
       
חמי דורון (שינוי):
       
       לא, זו לא הפרשנות.

היו"ר ראובן ריבלין:
       
       שרת המשפטים, שהיא מלומדת, ודאי תסביר לך שזו חזקה הניתנת לסתירה.
       
חמי דורון (שינוי):
       
       אדוני היושב-ראש, מסתבר שזו לא הסיבה. גברתי שרת המשפטים, בתיאוריה זה נכון, אלא שבפרקטיקה זה לא כך. בית-משפט מחוזי קבע בנסיבות מסוימות, שטובת הילד, במשפט גירושין, אכן היתה מחייבת שהוא יהיה עם האב במקרה אלמוני, ובית-המשפט העליון בערעור הפך את ההחלטה, כשהשופטת דורנר כתבה, בין היתר, שלא התקיימו בעצם נסיבות מיוחדות כפי שמופיע בחוק. לכן, ברוב המוחלט והמכריע של המקרים אכן זה מה שיקרה. 
       
       פרופסור קורינלדי, דיקן הפקולטה למשפטים בקריה האקדמית בקריית-אונו, נתן חוות דעת בנושא הזה על העדר השוויון בדיני המשפחה, ובין היתר הוא מעלה בדיוק את הנושא הזה כאחד הדברים שגורמים לאי-שוויון. החוק מעדיף להעניק עדיפות כללית לאם.
       
       הדבר הוא הרבה יותר חמור. מה קורה? כאשר בית-משפט מעניק עדיפות לאם אוטומטית עד גיל שש, אם בגיל שש יבוא האב ויבקש לשנות את המשמורת, סביר להניח שלטובת הילד, בגלל הרצון לשמור על רציפות באותו מקרה, השופט או בית-המשפט לא יעניק ולא יעביר את המשמורת גם אם לכאורה הוא רשאי. הוא לא יעניק בגלל הטיעון של רציפות ומכיוון שאסור לשנות ולעשות זעזועים בחייו של הילד. זה תירוץ נכון או סיבה הגיונית. כלומר, כאשר אנחנו נותנים ברוב המקרים משמורת להורה, לאם, לפני גיל שש, בעצם אנחנו קובעים את המשמורת עד גיל 18, גברתי שרת המשפטים. קשה לי להתרגל לזה שאת כבר לא ממלאת-המקום, ותסלחי לי.
       
רן כהן (יחד):
       
       זה דווקא תענוג שהיא לא ממלאת-מקום.
       
חמי דורון (שינוי):
       
       זה בסדר, אבל קשה להתרגל. אני מבטיח שאני אתרגל מהר.

היו"ר ראובן ריבלין:
       
       הייתי אב מצוין לילדי, ואני מקווה שגם היום, ואני אומר לך שאם היו שואלים אותי, אם הייתי חלילה צריך להחליט אם הם אצלי או אצל אשתי, הייתי אומר לך שהם צריכים להיות אצל רעייתי.
       
רן כהן (יחד):
       
       יוצא שאם המצב לטובת הילד - - -
       
חמי דורון (שינוי):
       
       אדוני היושב-ראש, אני חושב שזו נקודת מבט שוביניסטית, כי אתה רוצה שיהיה לך קל בחיים.
       
היו"ר ראובן ריבלין:
       
       לא, כי זה יותר טוב לילדים שלי. הפרזומפציה היא נכונה.   
       
חמי דורון (שינוי):
       
       אני מודיע לאדוני, שבעיסוקי הייתי עצמאי כל ימי חיי ואשתי היתה שכירה. למשל, עד שבתי הצעירה הגיעה לגיל 12, אשתי לא ידעה בכלל מי רופא הילדים של המשפחה, כי מי שהלך תמיד לרופא הילדים היה אני, מי שלקח את הילדים לגן היה אני. מה קרה? זה לא מקרה חריג. אני מכיר הרבה מאוד אנשים במצבי, בשכבה החברתית שלי, שאכן נוהגים כך.
       
       אדוני היושב-ראש, אגיד לך יותר מזה - - - 
       
היו"ר ראובן ריבלין:
       
       כל דבר תלוי בנסיבותיו, וזה ברור.
       
חמי דורון (שינוי):
       
       לצערי הרב, אדם יהודי, שאני מכיר מקרבה אישית גדולה, אך לפני חודש ימים סיים את משפט גירושיו לא בישראל, כי הוא גם לא נישא כאן. יש לו ילד בן ארבע וזוג תאומים בני כמעט שנה. בית-המשפט לענייני משפחה בטורונטו פסק על משמורת משותפת, מכיוון שהיום בבתי-המשפט במדינות המערב לא מדובר בכלל על משמורת, אלא על אחריות משותפת. מה זה אומר? ראשית, זה נותן את האפשרות להורה שהילד שלו נמצא אצל האם ליצור את המצב של ההתנתקות מהילד, ולא לזה אנחנו מתכוונים ולא לזה גם התכוון המחוקק.
       
היו"ר ראובן ריבלין:
       
       ודאי שלא.
       
חמי דורון (שינוי):
       
       אבל, זה מה שאנחנו גורמים בעשייה.
       
       יותר מזה - כששר המשפטים הקודם היה יושב-ראש מפלגתי, וביקשתי להניח את הצעת החוק הזאת, נאמר לי שתוקם ועדה על-ידי משרד המשפטים. אנחנו עדיין בשלב של "תוקם ועדה", בלשון עתיד.
       
היו"ר ראובן ריבלין:
       
       בעוד דקה אנחנו נדע בדיוק.
       
חמי דורון (שינוי):
       
       אנחנו יודעים שתמיד כנראה תוקם ועדה. כשרוצים לקבור משהו, אנחנו יודעים מה הממשלה עושה, היא מקימה ועדה. ואז, זה מבטיח לנו שיקברו את הנושא.
       
       חבר הכנסת רן כהן, כל מה שאני מבקש הוא דבר אחד: שבית-המשפט ישקול, במערכת השיקולים שלו, את כלל השיקולים לטובת הילד, והוא זה שיחליט. כמו שאנחנו סומכים על בית-המשפט שיחליט בדברים אולי הרבה יותר עקרוניים, כל מה שאנחנו רוצים הוא שבית-המשפט יקבע - לתת לבית-המשפט את הכלים האובייקטיביים, כי בידיו הם נתונים. הוא יקבע. לא לבוא ולומר שבית-המשפט  יגיד: אומנם טובת הילד ברמה העקרונית, במקרה הספציפי, היא שהוא ילך עם האב, אבל ידי קשורות. למה? כי את ההחלטה שכבר היתה הפכו בבית-המשפט העליון, וכנראה זה כבר תקדים מחייב, כי זו פסיקה של בית-המשפט העליון, כך שזה על אחת כמה וכמה.
       
       אדוני היושב-ראש, על הצעת החוק הזאת חתמו 25 חברי כנסת מהבית הזה, גם חברים שהיום הם בקואליציה. אני קורא לחברים: הוויכוח כאן הוא לא ויכוח כזה שהממשלה צריכה לעמוד על הרגליים האחוריות. אני גם באתי והצעתי לשרת המשפטים, שנעביר את הנושא בקריאה טרומית, ואני מוכן אחר כך לחכות אפילו לתוצאות הוועדה. אלא מאי?

היו"ר ראובן ריבלין:
       
       אדוני, יש לך עוד חמש דקות לדבר אחרי זה. כמה זמן אתה צריך?
       
יצחק כהן (ש"ס):
       
       אדוני היושב-ראש, זהו סימפוזיון? אנחנו מחכים להצבעה.

היו"ר ראובן ריבלין:
       
       הואיל ו-30 דקות לא אוכל לתת לך, לא אתן לך גם 30 שניות. אחרי שנשמע את השרה, תוכל לדבר חמש דקות מלאות.
       
חמי דורון (שינוי):
       
       תודה רבה.
       
היו"ר ראובן ריבלין:
       
       כבוד שרת המשפטים תעלה ותבוא ותנמק את נימוקי הממשלה מדוע היא מסרבת להצעת החוק.
       
שרת המשפטים ציפי לבני:
       
       אדוני היושב-ראש, כנסת נכבדה, הצעת החוק מבקשת לבטל את מה שקרוי חזקת הגיל הרך. אנחנו עוסקים בילדים עד גיל שש. קיימת אכן חזקה, שבהעדר נסיבות מיוחדות הילדים יהיו אצל אמם במקרה של גירושין. אותה חזקה לא רק מבוססת על הדין היהודי, אלא גם באה לרצות או לתת ביטוי לזה, שבתוך תהליך הגירושין הכואב יהיה איזה מצב של ודאות - - -
       
היו"ר ראובן ריבלין:
       
       כבוד השרה, נטל השכנוע הוא על האב - -
       
שרת המשפטים ציפי לבני:
       
       אני אסביר.
       
היו"ר ראובן ריבלין:
       
       - - או שבית-המשפט יכול מיוזמתו?
       
שרת המשפטים ציפי לבני:
       
       בית-המשפט בודק. אני אסביר בדיוק. זו שאלה נכונה.
       
רשף חן (שינוי):
       
       נטל השכנוע הוא על האב.
       
היו"ר ראובן ריבלין:
       
       נטל השכנוע הוא על האב, אבל בית-המשפט יכול להעלות את זה מטעמו. הנה, השרה מתייחסת.
       
רשף חן (שינוי):
       
       נטל השכנוע על האב - - -
       
היו"ר ראובן ריבלין:
       
       השאלה נשאלה, והשרה תענה.
       
שרת המשפטים ציפי לבני:
       
       סעיף 25 לחוק קובע, שאם "לא באו הורים לידי הסכם כאמור בסעיף 24, או שבאו לידי הסכם אך ההסכם לא בוצע, רשאי בית-המשפט לקבוע את העניינים האמורים בסעיף 24 כפי שייראה לו לטובת הקטין" – כפי שייראה לו – "ובלבד שילדים עד גיל שש יהיו אצל אמם אם אין סיבות מיוחדות להורות אחרת", כשהסיבות המיוחדות הן סיבות שנבחנות גם היום על-ידי בית-המשפט לטובת הילד, ולא אחת קובעים בתי-המשפט כי הילד יגדל אצל אביו על סמך תסקיר של פקיד סעד; לא דברי האב, אלא תסקיר של פקיד סעד, שזאת המערכת שקובעת מהי טובת הילד.
       
חמי דורון (שינוי):
       
- - -
       
היו"ר ראובן ריבלין:
       
       חבר הכנסת דורון, הרי תוכל להשיב חמש דקות. לתקנון יש כל כך הרבה היגיון.
       
שרת המשפטים ציפי לבני:
       
       קצת הפתיעה אותי האמירה של חבר הכנסת דורון ביחס לזה שהוועדה מטרתה לקבור, שכן אותה ועדה הוקמה על-ידי שר המשפטים הקודם, יושב-ראש סיעתך, בראשות פרופסור דן שניט מאוניברסיטת תל-אביב. 
       
       יתירה מזאת, את הצעת החוק, כפי שגם הבנתי, מנסה לקדם ארגון שעוסק בנושא הזה, הקרוי "הורות שווה", וגם הוא הוסף כחבר לוועדה, כך נמסר לי, על מנת לדון בכל הדברים האלה. 
       
       מאחר שהסוגיה הזאת תידון במסגרת אותה ועדה שכבר הוקמה, שכוללת אותו ארגון שביוזמתו הוגשה הצעת החוק, הצענו אנחנו למציע להמתין עם הצעת החוק שלו לפני הקריאה הטרומית, ואם הצעת החקיקה לא תמצא חן בעיניו, הוא יכול להגיש מחדש את החוק. אך המציע עומד על רצונו שהכנסת תצביע על הצעת החוק האמורה. 
       
       מכל הסיבות האמורות אנחנו מתנגדים. הממשלה חושבת שטובת הילד זה עניין שעל בית-המשפט לשפוט, הוא שופט אותו, ובאותם מקרים שהם באמת מקרים בעייתיים, שאי-אפשר להשאיר את הילד אצל האמא, ממילא הוא עובר לאב. תודה.
       
היו"ר ראובן ריבלין:
       
       חבר הכנסת דורון, דברי השרה היו ברורים. אני בטוח שאתה לא מסכים ורוצה לנסות ולשכנע את חברי הכנסת, ואנחנו נעבור להצבעה, רבותי.
       
חמי דורון (שינוי):
       
       אדוני היושב-ראש, גברתי שרת המשפטים, גברתי השרה - - -
       
היו"ר ראובן ריבלין:
       
       היא שומעת. שומעת.
       
חמי דורון (שינוי):
       
       גברתי השרה, אני רוצה להודיע לך באופן חגיגי, שאחרי שאמרת לי בשיחתנו כאן שנציג של "הורות שווה" נמצא בוועדה, דיברתי עם אנשי העמותה, ואין להם שום מושג, אין להם שמץ של ידיעה על כך שהוקמה הוועדה הזאת. יתירה מכך, אף אחד לא זימן נציג שלהם לוועדה. זה פשוט קשקוש, אני מצטער לומר לכם. 
       
שרת המשפטים ציפי לבני:
       
       חבר הכנסת דורון, נתונה לך את הבטחתי שחבר של "הורות שווה" יוזמן לוועדה.
       
חמי דורון (שינוי):
       
       כן, אבל זה גם אמרו לי בפעם הקודמת. 
       
היו"ר ראובן ריבלין:
       
       נא לא לקיים דיונים. אדוני יזמין את עצמו לשרת המשפטים והם יתדיינו שם.
       
חמי דורון (שינוי):
       
       גברתי השרה, יש הרבה מאוד אנשים בבית הזה שחושבים שהצעת החוק הזאת ראויה, ואך ורק משיקולים של קואליציה ואופוזיציה יצביעו נגדה. 
       
       מה שהצעתי הוא, שהנושא יעבור לוועדת החוקה לאחר הקריאה הטרומית. הרי תמיד יהיה לכם הכוח להפיל את הצעת החוק אם הוועדה שלכם תחליט שהיא לא רוצה את החקיקה הזאת. תמיד יהיה לכם הכוח להפיל את זה. עשינו בדיקה של הנושא, הרי אתם גם לא הסכמתם להגביל – גברתי השרה, אני מדבר אלייך – את הזמן שבו הוועדה הזאת תגיש את המלצותיה. 
       
       לכן, מכל הבחינות ראוי שהחוק הזה יעבור בהצבעה טרומית. ואני פונה אל כל אותם חברי כנסת שחתומים על הצעת החוק הזאת: אין שום סיבה הפעם להצביע כמו כבשים. אומנם, אני יודע שרגילים להיות הכבשים בחווה, אבל המקרה הזה הוא מקרה שונה, אין שום סיבה שהצבעה של אנשים - אתה מוכן להרגיע את חברת הכנסת לבני? אני לא יכול להתגבר על הקול שלה.
       
היו"ר ראובן ריבלין:
       
       כבוד השרה לבני, חברת הכנסת לבני, אני לא מגן על אף חבר כנסת מפני חברי סיעתו. השרה לבני, כשרת משפטים, מקשיבה הרבה יותר ממה שהקשיב קודמה.
       
חמי דורון (שינוי):
       
       לא פניתי לשרה.
       
היו"ר ראובן ריבלין:
       
       אם חבריך לסיעה בוחרים לקיים דיון, יקיימו דיון. מה אתה רוצה? חברת הכנסת מלי פולישוק, אתם מפריעים לחברכם. אל תקיימו דיונים שם.
       
חמי דורון (שינוי):
       
       אדוני היושב-ראש, אנחנו מונעים שיקול דעת של בית-המשפט אך ורק משיקולים אנכרוניסטיים, כאשר משרד הרווחה מסתמך על מצבים של תקופת הפליאוקן המוקדם, של שנות ה-60, תיאוריות פסיכולוגיות של שנות ה-60, כשבכל העולם כבר הוכח שהדברים הם שונים. בכל העולם המערבי מדינת ישראל היא המדינה היחידה שבה הסעיף הזה קיים. הוא לא קיים בארצות-הברית, הוא לא קיים בקנדה, הוא לא קיים באנגליה, הוא לא קיים באוסטרליה, הוא לא קיים בניו-זילנד, ואין לי מספיק אצבעות כדי לספור את כל המדינות המערביות שבהן הסעיף הזה כבר לא קיים. 
       
       ולכן, אדוני היושב-ראש, לא יקרה שום דבר, גם לממשלה, בעניין הזה, אם הממשלה וחברי הכנסת יעבירו את הצעת החוק הזאת. היא הצעת חוק טובה, היא ראויה, היא באה לעשות צדק עם טובת הילד. הרי זו בדיוק הבעיה.
       
       אנחנו רואים חדשות לבקרים גם בפרסומים בעיתונות, שמשרד הרווחה על תסקירי פקידי הסעד שלו, הוא לא האורים והתומים לטובת הילד. אנחנו רואים לא מעט מקרים שבהם ההחלטות של משרד הרווחה הן החלטות שגויות, לא טובות, לא ראויות, שמתהפכות בבית-המשפט. ולכן יש לתת את שיקול הדעת. אתם רוצים לתת תסקיר מבחן, בבקשה. אבל יש לתת את שיקול הדעת לשופט, את זה היום אתם מונעים מבית-המשפט. תודה רבה.

היו"ר ראובן ריבלין:
       
       תודה. רבותי חברי הכנסת, נא לשבת. אנחנו ניגשים להצבעה. נא לשבת. בהצבעה הראשונה תמיד אני נותן לכם את הזמן המתאים. חבר הכנסת לנדאו. כל מי שרוצה להשתתף בהצבעה, ישב. ייתי וישב.
       
        הצעת חוק הכשרות המשפטית והאפוטרופסות (תיקון – החזקת קטין), התשס"ד-2004 - נא להצביע. מי בעד? מי נגד? מי נמנע? נא להצביע, רבותי.
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 16
בעד ההצעה להסיר מסדר-היום את הצעת החוק – 45
נמנעים – 3
ההצעה להסיר מסדר-היום את הצעת חוק הכשרות המשפטית 
והאפוטרופסות (תיקון – החזקת קטין), התשס"ד-2004, נתקבלה.

היו"ר ראובן ריבלין:
       
       16 בעד, 45 נגד, שלושה נמנעים. אני קובע שהצעת החוק לא עברה.

       
הצעת חוק העונשין (תיקון - גילויי גזענות כלפי מוצא עדתי), התשס"ה-2004 
 [הצעת חוק פ/2833; נספחות.]
(הצעת חבר הכנסת יורי שטרן)
       
היו"ר ראובן ריבלין:
       
       יעלה ויבוא חבר הכנסת יורי שטרן על מנת לנמק את הצעת החוק מטעמו, הצעת חוק העונשין (תיקון – גילויי גזענות כלפי מוצא עדתי), התשס"ה-2004. להצעת חוק זו הוצמדה גם הצעת חוק העונשין (תיקון – גזענות בשל ארץ מוצא), התשס"ה-2004, של חבר הכנסת יאסינוב, שיהיו לו שלוש דקות לנמק את הצעתו, אם הוא יהיה פה, כמובן.

יורי שטרן (האיחוד הלאומי - ישראל ביתנו):
       
       כבוד היושב-ראש, חברי חברי הכנסת, מדובר בהצעת חוק שהיא תגובה - - -

היו"ר ראובן ריבלין:
       
       השרה תענה על שתיהן יחד.

יורי שטרן (האיחוד הלאומי - ישראל ביתנו):
       
       הצעות החוק שלנו באות כתגובה על תופעה מכוערת מאוד, הפוגעת בציבור שלם - ההשתלחות, הפגיעה על בסיס עדתי. החקיקה שלנו לא מאפשרת בהרבה מאוד מקרים להעניש ענישה נוספת במקרה שהתנכלות, פגיעה באדם, נעשית על בסיס שייכותו האתנית - כבוד היושב-ראש, מה הרעשים האלה?

היו"ר ראובן ריבלין:
       
       רבותי חברי הכנסת, סגן שר הביטחון, אם הדבר אפשרי, נא לנהל בחוץ את הדיונים עם העוזרים. חברי הכנסת, קשה לי לומר להם לצאת החוצה, אבל נא להנמיך את הקול. בבקשה.

יורי שטרן (האיחוד הלאומי - ישראל ביתנו):
       
       החייל יאן שפשוביץ, זכרו לברכה, נרצח על זה שדיבר רוסית. החוק הישראלי לא מאפשר להעניש את רוצחיו. מעבר לעצם ההריגה או הרצח, היו שם הסתבכויות במשפט עצמו, אבל זה שהרצח נעשה על בסיס אתני – זה לא נחשב פשע או תוספת לעבירה.

היו"ר ראובן ריבלין:
       
       כהחמרה לעבירה.

יורי שטרן (האיחוד הלאומי - ישראל ביתנו):
       
       החמרה לעבירה. ראש העיר ערד, בריאיון לעיתון "הארץ", אמר שהעיר הידרדרה בגלל עדות המזרח והרוסים. אי-אפשר להביא אותו לבית-הדין כי הוא פגע על בסיס אתני. אם הוא היה חלילה אומר אותו דבר לגבי כל מיעוט לאומי - ערבי, דרוזי או אחר - החוק כן מכסה את זה. זה הרי דבר אבסורדי. אין שום הבדל בין להגיד, ואני מתנצל על הציטוטים, ערבי מלוכלך או רוסי מלוכלך, או מרוקאי מלוכלך, אלא שאצלנו החוק שנקרא חוק נגד גזענות מגדיר את הגזענות לא רק כפגיעה על בסיס של גזע - כפי שזה מוגדר בכל העולם - אלא מוסיף גם על בסיס של לאום, אבל לא מוסיף את הבסיס של מוצא אתני או שייכות עדתית. 
       
       היה לנו, למציעי החקיקה הזאת, ברור שלנוכח תופעה מכוערת שכזאת, שפוגעת בציבור גדול מאוד, החוק צריך לבוא ולעגן ולהוסיף מה שחסר בחקיקה הקיימת. הופתעתי, נדהמתי לדעת שהממשלה מתנגדת לחוק הזה. סליחה, אני מבקש - חבר הכנסת אברהם פורז.

היו"ר ראובן ריבלין:
       
       כבוד שר הפנים לשעבר, עם שר הפנים המצטיין בספורטאים בהווה - - -

שר הפנים אופיר פינס-פז:
       
       - - -
       
יורי שטרן (האיחוד הלאומי - ישראל ביתנו):
       
       לי מאוד חשובה פה אוזן קשבת.

היו"ר ראובן ריבלין:
       
       להיפך. כשאני אומר לך מצטיין בספורטאים, זה לא אומר שאתה לא מצטיין בתור שר. חבר הכנסת פורז, אני מבקש. 

יורי שטרן (האיחוד הלאומי - ישראל ביתנו):
       
       אברהם, לי חשובה פה מאוד האוזן הקשבת של שר הפנים אופיר פינס, כי אני יודע כמה הוא נלחם בתופעות האלה.
       
       אני נדהם, כבוד שרת המשפטים, מעמדתך. את גם שרת הקליטה. את מתמודדת יום-יום, והתמודדת עם הפגיעה החמורה בציבור העולים - יוצאי ברית-המועצות, יוצאי אתיופיה, יוצאי מקומות אחרים - על העוול שנעשה לילדי העולים בבתי-ספר, לפעמים על-ידי מורים, מורות; על הקטטות על רקע אתני בערים ברחבי הארץ; על פגיעה פיזית, פגיעה לשונית, פגיעה במסגרת הכוח והסמכות שניתנים לאנשים מסוימים שהם פקידי הממשל, והם מרשים לעצמם להיות גזעניים כלפי אנשים ששייכים לעדה זו או אחרת. אני הייתי מצפה ממך, כבוד השרה, לא לבוא בטענה המצחיקה הזאת, המגוחכת, שהגזענות לפי הגדרת האו"ם היא רק השתלחות או פגיעה על בסיס של גזע, כי אצלנו המושג הזה הוא כבר מורחב - אני לא מבין את זה. יש פה - - -

היו"ר ראובן ריבלין:
       
       חבר הכנסת כץ, כשאתה עומד על הבמה, גם אנשים מקשיבים אבל גם אתה דורש את מלוא תשומת הלב שלהם. רבותי, יום רביעי זה יום קשה. חבר הכנסת שטרן, אדוני היה צריך לראות אותו כשאחר מדבר איך הוא מתרוצץ. מה שרואים מלמטה לא רואים מלמעלה.

יורי שטרן (האיחוד הלאומי - ישראל ביתנו):
       
       זה נכון, כבוד היושב-ראש, ואני מתנצל על כך שאני עושה את זה, אבל מאוד חשובה לי הקשבתה של שרת המשפטים, שהיא גם שרת הקליטה.

היו"ר ראובן ריבלין:
       
       היא שומעת. תאמין לי, היא יודעת לשמוע סימולטנית.

יורי שטרן (האיחוד הלאומי - ישראל ביתנו):
       
       אני אומר לך, ציפי, זה שהאו"ם מגדיר את הגזענות כך וכך - אצלנו זה לא מתקיים. אנחנו בהגדרת גזענות כבר כללנו גם את הנושא של לאום, זאת אומרת ההשתלחות או הפגיעה על בסיס שייכות לגזע או ללאום; זה לא בהגדרות האו"ם, אבל לא זה חשוב. 
       
       אז בואו נגדיר את החוק, בהגדרה, לא כחוק נגד גזענות בלבד - כחוק נגד גזענות ולאומנות, או נגד גזענות ופגיעה אתנית, לא יודע, זאת אומרת לא ההגדרה של המלה גזענות צריכה להפריע לנו להרחיב את הראייה שלנו כמחוקקים ולצאת נגד התופעה הנוראית הזאת. זאת לא יכולה להיות סיבה לממשלת ישראל להתנגד לחוק, שאולי - אולי - ימנע פגיעה בעשרות אלפי איש מדי יום, מדי שבוע, מדי חודש.
       
	את, כשרת הקליטה, מתמודדת עם זה בכובע אחד שלך, וההתמודדות הזאת היא לא מוצלחת. התופעה הזאת קיימת, והיא לא מוצאת שום מיגור מצדו של הממסד הישראלי, ובכובע אחר את אומרת: לא, אין לזה מקום. הייתכן? 

	היית באה כשרת המשפטים ואומרת: החברים המציעים, המקום למה שאתם רוצים להשיג הוא בחוק כך וכך, או שאנחנו צריכים לשנות את כותרת החוק, הוא לא יהיה רק נגד גזענות אלא נגד גזענות ופגיעה על רקע אתני ולאומי - בבקשה. אבל לבוא ולהגיד שהאו"ם קבע לנו מה זו גזענות - ואנחנו מדינה קולטת עלייה מכל ארצות תבל, יודעים איזו תופעה מכוערת, נוראית, מסוכנת, מתקיימת ללא מגבלה אצלנו בציבור, אנחנו ניקח את הגדרת האו"ם, במקום לשנות למשל את כותרת החוק. מה הבעיה? זה צריך לעמוד כנגד המחאה שלנו והרצון שלנו להתמודד עם התופעה?

	אני קורא לחברי הליכוד, לחברי מפלגת העבודה, שתמיד היו אתנו במאבקים האלה - תמיד - כמובן לשאר סיעות הבית, ולך, שרת המשפטים, שבאה לענות לי תשובה שלילית; אני מבקש - נעביר את החקיקות האלה בקריאה טרומית, יבואו יועצים משפטיים, יגידו: חברים, זה מוגדר ככה, זה מוגדר אחרת. נשנה את הכותרת, נשנה את המיקום. אין בעיה, לכן יש קריאה טרומית. אין לנו שום מחויבות לשום חוק ספציפי, בוודאי לשום כותרת ספציפית. ודאי שאנחנו איננו האקדמיה ללשון העברית ואיננו מומחים בלשנים של האומות המאוחדות, ששם הגזענות מוגדרת כך או אחרת. 

	בבקשה, נשנה את זה, אבל נגיע לחקיקה שנותנת מגן לאזרח הפשוט, לעולה המסכן, שעומד מול התופעות האלה חסר-אונים – ואת, שרת הקליטה, אמורה לתת לו מגן - את זה אנחנו חייבים לעשות ואנחנו חייבים לשדר לציבור שהשתלחות על רקע עדתי-אתני היא תופעה מכוערת, כנסת ישראל יוצאת נגדה, היא מציידת את בתי-המשפט, את משטרת ישראל, את העיתונות, את הציבוריות, בכלים המתאימים כדי להילחם בה, ולא לצאת בנימוקים פורמליים. 

	אני מבקש - זה לא עניין של קואליציה-אופוזיציה, זה לא עניין ממשלתי. זה עניין של הציבור שלנו מול העליות השונות, שגם בדור השני ולפעמים בדור השלישי אנשים ממשיכים לסבול את הכתם הזה של העדתיות שלהם כדבר שלילי בעיני מישהו. איך לא לעשות את זה? 

       אני מבקש מכל חברי הכנסת לתמוך בהעברת החוקים האלה בקריאה הטרומית - - 

היו"ר ראובן ריבלין:
       
       תודה.

יורי שטרן (האיחוד הלאומי - ישראל ביתנו):
       
       - - אני מבקש ממך, שרת המשפטים והשרה לקליטת העלייה, לתת לנו לעשות את זה, וכל הדיונים הפורמליים וההגדרות המדויקות - נשאיר לוועדה שתדון בזה.
       
היו"ר ראובן ריבלין:
       
       תודה רבה, חבר הכנסת שטרן. 
       
       
הצעת חוק העונשין (תיקון - גזענות בשל ארץ מוצא), התשס"ה-2004
 [הצעת חוק פ/2818; נספחות.]
(הצעת קבוצת חברי הכנסת)


היו"ר ראובן ריבלין:
       
       אנחנו עוברים להצעה שהוצמדה, של חבר הכנסת יגאל יאסינוב. שלוש דקות לאדוני. לאחר מכן תשיב השרה.
       
יגאל יאסינוב (שינוי):
       
       אדוני היושב-ראש, כבוד ראש הממשלה, שרים, השרה לבני, חברי הכנסת, אני חושב שאני לא צריך להסביר את מהות החוק אחרי שחברי יורי סיפר על כך. פשוט אי-אפשר לספר מהי החוויה של אדם שעומד מול מערכת. כי כרגע אצלנו זו מערכת שדוחה. אני אספר לכם כמה מקרים. ראש העיר בעיר כלשהי קם ואומר: קהילה א' או קהילה ב' באה אלינו והרסה את העיר. זו לא גזענות? זו גזענות. זה קרה אצלנו רק בשנה שעברה - שלושה מקרים. 
       
       אבל אני אומר לכם עוד משהו: כמה מקרי, לאחר ששר המשפטים לשעבר לפיד עזב את תפקידו - והוא היה מוכן ללכת בקשר לחוק הזה להסכם ולהגיע לאיזה פתרון - פתאום עכשיו המשרד מתנגד לחלוטין. 
       
       אני מבקש לומר לכם כמה דברים. בספטמבר בשנה שעברה קיבלתי מכתב מעורך-הדין שי ניצן, סגן פרקליט המדינה. את המכתב קיבלתי כתגובה על בקשה להעמיד לדין את ראש העיר ערד, שקם ואמר שהעולים מרוסיה הרסו את ערד, וותיקי העיר חייבים אפילו לעזוב את העיר ולברוח ממנה. זאת לא גזענות? אז מה זה? ושי ניצן כותב לי - ויש בידי המכתב - שגם אם אמירות כאלה פוגעות בקהל, אין להעמיד איש לדין כי חוק הגזענות לא חל על העבירה הזאת.
       
       לסיום, אני רוצה לומר לחברי הכנסת, ידידי, אבל במיוחד לחברי הכנסת ממפלגת העבודה. אני רואה כאן את יושבת-ראש ועדת העלייה והקליטה, שהיתה אתנו בוועדה וגינתה שם את הגזענות הזאת. אז אני רוצה לראות איך אתם תצביעו היום נגד, כחלק מהקואליציה. אני רוצה לומר דבר נוסף: אם בליכוד המרכז בוחר את חברי הכנסת, אצלכם יש פריימריס. אני אדאג לכך שאותם דוברי רוסית, אותם עולים, אותם אתיופים, ידעו איך חברי כנסת - - - 
       
היו"ר ראובן ריבלין:
       
       זה איום.
       
יגאל יאסינוב (שינוי):
       
       זה לא איום.
       
היו"ר ראובן ריבלין:
       
       חבר הכנסת יאסינוב, אני לא מבין כמוך בעניין שעליו אתה מדבר, אבל אני מבין מה זה איום. אז למה לאיים? אחר כך יהיה איזה חבר כנסת שיגיש הצעת חוק נגד חברי כנסת שמאיימים. לא לאיים.
       
יגאל יאסינוב (שינוי):
       
       אז אני משנה את צורת הניסוח. 
       
היו"ר ראובן ריבלין:
       
       מאה אחוז - ידעו כל חבריכם דוברי הרוסית - - - 
       
יגאל יאסינוב (שינוי):
       
       חברים במפלגת העבודה, יש אצלכם כ-7,000 עולים - תחשבו איך הם יצביעו. תודה. 
       
היו"ר ראובן ריבלין:
       
       תודה רבה לך. רק לא לאיים, אחרת יהיו לנו כאן עוד חוקים. 
       
       בבקשה, כבוד השרה. אחריה יוכל חבר הכנסת שטרן להשיב דבר, כמובן. גם לחבר הכנסת יאסינוב תהיה דקה מהמקום. לרשותו של חבר הכנסת שטרן יעמדו חמש דקות. 
       
שרת המשפטים ציפי לבני:
       
       אדוני היושב-ראש, חברי הכנסת, הצעת החוק הזאת, כמו לעתים דברים אחרים נוספים, אולי רוצה לעשות טוב אך עלולה לעשות רע, ורע מאוד. גם אני, כמו המציעים, יושבת וכועסת ומתרגזת כשנהג אוטובוס - - -

היו"ר ראובן ריבלין:
       
       חבר הכנסת חיים כץ, אני רוצה להזכיר לך, שאתה רגיש מאוד לכך שאנשים לא ידברו כשאתה מדבר, כי אתה מדבר יפה מאוד. אבל גם השרה מדברת יפה, היא גם עונה לעניין. 
       
שרת המשפטים ציפי לבני:
       
       - - - גם אני כועסת ומתרגזת לא פחות מכם, גם אם נולדתי כאן, כשחלק מהחברה הישראלית מתייחס בצורה מזלזלת או פוגעת במישהו מהעולים הנמצאים כאן, כפי ששומעים את זה היום חלק מעולי אתיופיה וחלק מהעולים מחבר המדינות; כפי ששמעו את זה בעבר בשנות ה-50 וה-60 עולים שהגיעו הנה. 
       
       אבל, אנחנו לא בני גזע אחר; אנחנו בני אותו עם. ומה שאתם מבקשים הוא, שהחוק הישראלי במדינת ישראל יקבע שהמלה גזענות תתייחס לאנשים שהם בני אותו עם, שבאים הנה כי חוק השבות קורא להם לבוא, כי אנחנו בני אותו עם. תיווצר הפרדה בהתייחסות לבן אותו עם שמגיע הנה כדי לחיות אתנו, כפי שנעשה לבן גזע אחר. 
       
       הנזק שעלול לצמוח מהצעת החוק הזאת בהכללה הזאת של גזענות - באמירות קשות, נוראיות, ראויות לגינוי, ראוי להן שאיש הציבור שאמר אותן לא ייבחר עוד לעולם, ראוי שאנחנו, כמי שאמונים על העניין הזה כאן כאנשי ציבור, נוקיע אותן. אבל ההצעה שלכם הצעה גרועה היא.
       
       יותר מכך, הנושא הזה עלה רק לפני כחודש בוועדת החוקה של הכנסת, אם כי בהקשר אחר. ביקשו לבדוק אם אפשר להרחיב את המונח גזענות למסגרות נוספות, דוגמת אפליות על רקע קבוצות דתיות, נטיות מיניות וכן הלאה. מאותן סיבות, דווקא משום שהעם היהודי רוצה לשמר בחוק במדינת ישראל את האבחנה בין גזענות לבין דברים אחרים - מעליבים, פוגעים וכו' - החליטה ועדת החוקה של הכנסת רק לפני כחודש, על מנת למנוע את התופעות האלה שאתם מדברים עליהן, להחמיר בעבירות אחרות, אם הן באמת נעשות על רקע שאיננו רק גזעני אלא גם על רקע של מוצא עדתי.
       
       וכך קובע הסעיף החדש, שכבר התקבל, שקבעה אותו ועדת החוקה לפני כחודש, אחרי דיון מעמיק - בין היתר בדברים שעליהם דיברתם על הדוכן ועליהם אני מדברת עכשיו מהדוכן. סעיף 144ו קבע לגבי עבירות ממניע גזענות או עוינות כלפי הציבור - נסיבה מחמירה: "העובר עבירה מתוך מניע של גזענות, כהגדרתה בסימן א', או של עוינות כלפי ציבור מחמת דת, קבוצה דתית, מוצא עדתי, נטייה מינית או היותם עובדים זרים, דינו - כפל העונש הקבוע לאותה עבירה או מאסר עשר שנים, הכול לפי העונש הקל יותר". 
       
       בסעיף זה, עבירה היא כמעט כל עבירה - נגד הגוף, החירות, הרכוש, עבירה של איומים, סחיטה, וכן הלאה. דהיינו, רק לפני חודשים מספר, המחוקק, הכנסת, ועדת החוקה דנה בנושא, ומצאה את הפתרון להחמיר מתוך הרצון להוקיע את הדברים, אבל מצאה לזה פשוט את המקום המתאים. 
       
       צריך גם לזכור, שהחקיקה הישראלית כבר נותנת מענה על התבטאויות פוגעות ומסוכנות ועל הפליה של ציבור מסוים גם על רקע עדתי. בין היתר, אם אנחנו מדברים על איסור הסתה לאלימות, איסור לשון הרע על ציבור כלשהו, איסור הפליה במתן מוצר או שירות ציבורי מחמת גזע, דת או קבוצה דתית, לאום וארץ מוצא, כאן גם העבירה אוסרת הפליה על הרקע הזה על-פי חוק איסור הפליה במוצרים, בשירותים, בכניסה למקומות בידור ועוד כהנה וכהנה. 
       
       אני מבקשת לקרוא לחברי הכנסת מציעי ההצעה: אנחנו שותפים לגועל הנפש שאופף אותנו כשאנחנו שומעים את הדברים; אנחנו שותפים להוקעת הדברים. הדברים שנאמרו כאן על-ידי חבר הכנסת יאסינוב, שהוא יקרא שלא להצביע בעבור חברי מפלגת העבודה בפריימריס - לכאורה הם מסכימים לדברים האלה - הם כמעט בלתי נתפסים. הכנסת דנה בכך ביישוב הדעת, מצאה לכך פתרון הולם, ואני מציעה  שנילחם ביחד בתופעה במקום למצוא את עצמכם במצב שבו רציתם לברך ויצאתם מקללים. תודה רבה. 
       
היו"ר ראובן ריבלין:
       
       תודה. נדמה לי שעזמי בשארה ואני לא מסכימים בדיוק להגדרת הגזענות, כי גזענות יכולה להיות גם בתוך אותו עם. אני מסכים אתך במאה אחוז לגבי הנושא הזה. חבר הכנסת שטרן - בבקשה, אדוני. זו זכותך המלאה. 
       
יורי שטרן (האיחוד הלאומי - ישראל ביתנו):
       
       השרה ציפי לבני טענה כאן שתי טענות, ואני חייב לומר שבהיותה שרת הקליטה, השרה ציפי לבני באמת עושה מאמצים באופן שיטתי כדי להגן על ציבור העולים. אבל שתי הטענות שטענת הן כאלה: האחת היא אידיאולוגית - אנחנו לא רוצים להשתייך לגזעים שונים. אפרופו, עובדתית אנחנו כעם, עם שיש בו גזעים שונים, אם אנחנו צמודים להגדרה של גזע המקובלת בעולם - - -

עזמי בשארה (בל"ד):
       
       מה זה גזע?

היו"ר ראובן ריבלין:
       
       נדמה לי שההנמקה שלך היא הגזענות במיטבה.

יורי שטרן (האיחוד הלאומי - ישראל ביתנו):
       
       לא.

היו"ר ראובן ריבלין:
       
       לכן תבהיר. נדמה לי שמה שאתה אומר - - - 

עזמי בשארה (בל"ד):
       
       מה זה גזע?

יורי שטרן (האיחוד הלאומי - ישראל ביתנו):
       
       יש לנו בני גזע שחור ובני גזע לבן.

היו"ר ראובן ריבלין:
       
       יש לנו בעיה, שאני מסכים אתה, שאנחנו אומרים: אתה בחרתנו מכל העמים, אהבת אותנו ורצית בנו.

יורי שטרן (האיחוד הלאומי - ישראל ביתנו):
       
       לא זאת הנקודה. אמרתי את זה גם בדברי. אם לא רוצים שהכול יהיה תחת הכותרת של גזענות, אפשר בכותרת החוק להרחיב ולהגיד - נגד גזענות ופגיעה על רקע לאומי-אתני. זאת אומרת, אפשר למנוע את ההכללה הזאת בכותרת הגזענות גם כלפי עדות ישראל על-ידי שינוי - - - 

היו"ר ראובן ריבלין:
       
       חבר הכנסת אורי אריאל, אתם מפריעים מאוד לחבר סיעתכם. אתם מאוד מפריעים. אני לא יודע על מה הדיונים שנערכים שם. חבר הכנסת ברכה וסגן שר הביטחון, כל ענייני הביטחון של מדינת ישראל - - - 

יורי שטרן (האיחוד הלאומי - ישראל ביתנו):

       אפשר לשמור על העקרונות האידיאולוגיים החשובים שהשרה דיברה עליהם, אפשר לשמור  עליהם על-ידי שינוי כותרת החוק, ולא על-ידי הרחבת מושג הגזענות. אני חושב שלא בזה הבעיה.
       
       הטענה השנייה היא מהותית בעיני הרבה יותר, והיא שהחוק שהתקבל לא מזמן מכסה בעצם את התופעות האלה, ויכול להיות שכאשר עמלנו על הכנת החוקים האלה, לא הבאנו בחשבון את החוק שהיה בדרך. אין לנו שום רצון ושום כוונה להכניס לספר החוקים חוק מיותר או תיקון חוק שהוא תיקון מיותר. 
       
       לכן, מה שאני מבקש משרת המשפטים ומחברי הכנסת, החוקים האלה, כמו שסיפרתי, נוצרו בתגובה על התבטאות בוטה של ראש העיר ערד נגד הציבור הרוסי והציבור הספרדי, באספה גדולה שקיים חבר הכנסת יגאל יאסינוב, שהשתתפו בה חברי כנסת רבים, שאחר כך רובם גם חתמו על הצעות חוק אלה. אני מבקש לתת לנו להעביר אותן בקריאה טרומית, בתנאי מוחלט, כבוד השרה - אם בדיון באמת יתברר שאין צורך בתיקון הזה, אין לנו, כמו שאמרתי, שום עניין בהמשך החקיקה הזאת אם היא מיותרת. אבל נוכח הנסיבות והאירועים שבעקבותיהם באנו אנחנו כחברי הכנסת לתקן את החוק נגד גזענות, אני חושב שהכנסת לא תעשה דבר טוב אם תוריד את התיקונים האלה של החוק הקיים נגד גזענות מסדר-היום.
       
         לכן אני אומר, אין לנו כעת שום סיבה להתווכח אם יש מענה בחוק החדש או אין מענה. נוכל לבדוק את זה בצורה מעמיקה ויסודית ובכנות מלאה מצדנו, המציעים, בדיון הראשון או השני, תלוי כמה זמן זה ייקח, בוועדת החוקה, חוק ומשפט של הכנסת - אני מניח שזה מקומה של החקיקה הזאת, או בוועדה אחרת, כפי שוועדת הכנסת תחליט - אבל לא להסיר את החוקים האלה מסדר-היום. זו מחויבות אבסולוטית של המציעים. אני בטוח שאני מדבר בשמו של חבר הכנסת יגאל יאסינוב, ואני מבקש מכבוד השרה להסיר את ההתנגדות בשלב זה. 

היו"ר ראובן ריבלין:
       
       השרה צריכה לומר לי רק אם היא מסכימה. 

       חבר הכנסת יאסינוב, מהצד, דקה.

יגאל יאסינוב (שינוי):
       
       תודה, אדוני היושב-ראש. קודם כול, אני מצטרף להצעה של חבר הכנסת שטרן. אנחנו כן מוכנים לשנות כמעט את כל ההצעה שלנו. המטרה שלנו היתה להביא לסיום תופעה. האמת, מה אתם שואלים? תראו, קשה מאוד לחיות ולהבין שאנחנו עם אחד אבל הוא מחולק. הוא מחולק על-פי צבע, על-פי מבטא, על-פי מקום מוצא, על-פי בסיס מנטליות. אולי צריך לשנות את השם ולא להגיד שזה גזענות, אלא לתת לזה שם חדש, אבל זו המטרה של משרד המשפטים. אנחנו נהיה מוכנים להגדיר את העבירה כעבירה אחרת, אבל בנושא הזה, זו הצעה למשרד המשפטים. אם משרד המשפטים יגיד, תשנו את ההגדרה מהגדרה א' להגדרה ב', אנחנו גם נסכים לזה. תודה.

היו"ר ראובן ריבלין:
       
       תודה רבה לחבר הכנסת יאסינוב. רבותי חברי הכנסת, אנחנו עוברים להצבעה. בבקשה לשבת. לא לרוץ כדי שלא תיפגעו או תקרעו את חליפותיכם.  
       
       רבותי חברי הכנסת, אנחנו מצביעים קודם כול על הצעתו של חבר הכנסת שטרן: הצעת חוק העונשין (תיקון – גילויי גזענות כלפי מוצא עדתי). נא להצביע - מי בעד? מי נגד? מי נמנע? 
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה - 23
בעד ההצעה להסיר מסדר-היום את הצעת החוק - 47
נמנעים - 4
ההצעה להסיר מסדר-היום את הצעת חוק העונשין (תיקון – גילויי גזענות כלפי מוצא עדתי),       
התשס"ה-2004, נתקבלה. 

היו"ר ראובן ריבלין:
       
       בעד - 23, נגד - 47, נמנעים - 4. אני קובע שהצעתו של חבר הכנסת שטרן לא עברה. 
       
       רבותי חברי הכנסת, אנחנו עוברים עכשיו להצעת חוק העונשין - - - 
       
גדעון סער (הליכוד):
       
       רגע, אדוני, אם נפלה הצעה, אי-אפשר להצביע, צריך לחכות חצי שנה.

היו"ר ראובן ריבלין:
       
       אתה צודק, אבל כדי להסיר ספק - - - 

גדעון סער (הליכוד):
       
       חצי שנה אי-אפשר עכשיו להעלות אותה. 
       
היו"ר ראובן ריבלין:
       
       אני מחזק את ידיך, כי אחרת יכולה להיות אפליה, כפי שכבר, נדמה לי, אירעה בכנסת זו. אני מקבל את תיקונו של יושב-ראש הקואליציה. הצעת חוק שנפלה, באופן אוטומטי כל המוצמדות אליה נופלות. אני מאוד מודה על הערתו. אני חושב שצריך לקבל את זה. חבר הכנסת יאסינוב, בכך נפלה גם הצעתך. 
       

הצעת חוק יום העצמאות (תיקון - איסור ציון יום העצמאות 
או הקמת מדינת ישראל כיום אבל), התשס"ד-2004
 [הצעת חוק פ/2595; נספחות.]
(הצעת חבר הכנסת צבי הנדל)

היו"ר ראובן ריבלין:
       
       אנחנו ממשיכים בסדר-היום. חברי הכנסת, הצעת חוק של חבר הכנסת הנדל: הצעת חוק יום העצמאות (תיקון - איסור ציון יום העצמאות או הקמת מדינה ישראל כיום אבל). בבקשה, חבר הכנסת צבי הנדל. 

צבי הנדל (האיחוד הלאומי - ישראל ביתנו):
       
       מכובדי היושב בראש, ראש הממשלה, שרים, חברי חברי הכנסת, מייד בסמוך להקמת המדינה נחקק חוק יום העצמאות, התש"ט-1949, המבצר את מעמדו של יום העצמאות כחג מדינה וכיום שבתון. באותם ימים, כך היה נדמה, יום העצמאות נתפס כיום חג לאומי שיש לחגוג אותו ברוב עם. דא עקא, שברבות הימים קמו יחידים וקבוצות שונות, הנהנים ממנעמי המדינה הדמוקרטית, המתירה לאזרחיה חופש ביטוי, אולם הם מנצלים זאת דווקא לרעה. גורמים אלה עורכים פעולות שבהן הם חותרים תחת עצם קיומה של מדינת ישראל, בציינם את יום העצמאות, או הקמת המדינה, כאירוע אבל ואסון לאומי למיעוט אחר. 
	
	בעבר כבר הונחו הצעות חוק כאלה ולא הגיעו לידי מיצוי. מן הראוי שחוק כזה יעבור במדינת ישראל. יש גבול עד כמה אפשר לזלזל בדמוקרטיה וכמה אפשר לנצל אותה לרעה. אולי חג העצמאות הוא אחד החגים שחוצה קווים - ימין ושמאל, עדות, דתיים וכו', כמעט אצל רוב העם; יש חריגים לצערי הגדול - הוא מאחד ומלכד שורות רחבות מאוד בקרב אזרחי מדינת ישראל. הם מעוניינים להפוך את האירועים האלה ליום אבל לא מסיבות אחרות, אלא עצם מהות יום העצמאות או כינונה של מדינת ישראל הם הסיבה ליום האבל אצל אוכלוסיות שונות. אני חושב שזה אינו ראוי במדינה שלנו, למרות כל הוויכוחים והחיכוכים. 
       
       הצעת חוק זו באה לבטל את האפשרות של הכרזה על יום העצמאות כעל יום אבל, ואני מדבר על יום אבל לאומי מהסיבה הזאת, לא אבל אחר, חס וחלילה, אם יש למישהו באופן פרטי. ודאי שלזה אני לא מתכוון. אני לא אאריך. אני חושב שהדברים ברורים. אבקש מכולם לתמוך בהצעת החוק. תודה. 
       
היו"ר ראובן ריבלין:
       
       אני מאוד מודה לחבר הכנסת הנדל. כבוד שרת המשפטים תשיב ותענה. אחריה יעלה חבר הכנסת מוחמד ברכה להעלות את הצעת החוק שלו, או אחד מהמציעים, שכן גם עליה שרת המשפטים עונה, ולכן יש שינוי קטן בסדר-היום. 
       
שרת המשפטים ציפי לבני:
       
       אדוני היושב-ראש, חברי הכנסת, הממשלה מתנגדת להצעת החוק שהוצעה על-ידי חבר הכנסת הנדל. 
       
       אני רוצה להוסיף, שאני מאלה שכאשר מתקיים הטקס בהר-הרצל, עם צאת יום הזיכרון וכניסת יום העצמאות - נדמה לי שכמו כל עם ישראל, אצלם דמעות העצב מתחלפות בדמעות השמחה. אני חוגגת את יום העצמאות מתוך אמונה כנה בחשיבות הקמתה של מדינת ישראל כמדינה יהודית ודמוקרטית, כששני הערכים האלה שלובים זה בזה. מאידך גיסא, אני חושבת שאין מקום להצעה שלפיה אזרח אחר, שמבחינתו היום הזה איננו יום משמח, יושם בכלא, כפי שהצעת החוק מציעה. מהסיבות האלה הממשלה מתנגדת. 
       
היו"ר ראובן ריבלין:
       
       תודה רבה. אדוני חבר הכנסת הנדל רוצה להשיב?
       
צבי הנדל (האיחוד הלאומי - ישראל ביתנו):
       
       לא. 
       
היו"ר ראובן ריבלין:
       
       אם כן, חברי הכנסת, אנחנו עוברים להצבעה על הצעת חוק יום העצמאות (תיקון – איסור ציון יום העצמאות או הקמת מדינת ישראל כיום אבל), התשס"ד-2004. 
       
צבי הנדל (האיחוד הלאומי - ישראל ביתנו):
       
       איפה הליכוד? מה קרה?
       
היו"ר ראובן ריבלין:
       
       חבר הכנסת הנדל, האם אדוני מינה את עצמו להיות מצליפו של הליכוד? 
       
       רבותי חברי הכנסת, נא להצביע. מי בעד? מי נגד? מי נמנע? 
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה – 22
בעד ההצעה להסיר מסדר-היום את הצעת החוק –  29
נמנעים – 6
ההצעה להסיר מסדר-היום את הצעת חוק יום העצמאות (תיקון – איסור ציון 
יום העצמאות או הקמת מדינת ישראל כיום אבל), התשס"ד-2004, נתקבלה.
       
היו"ר ראובן ריבלין:
       
       22 בעד, 29 נגד, שישה נמנעים. אני קובע שהצעת החוק לא נתקבלה. 
       
אחמד טיבי (חד"ש-תע"ל):
       
       - - - 
       
היו"ר ראובן ריבלין:
       
       חבר הכנסת טיבי, יש בליכוד אנשים שחושבים שלא טוב שיום העצמאות יהיה יום אבל. 
       
עזמי בשארה (בל"ד):
       
       רוצים להרוויח מכל העולמות. 
       
היו"ר ראובן ריבלין:
       
       אבל יש אנשים שחושבים, למשל, שיום העצמאות אסור שיהיה יום אבל. אני מכיר לפחות אחד שהצביע בעד, אף שהוא מהליכוד. 
       
       רבותי חברי הכנסת, הצעת החוק לא התקבלה. 
       
       
הצעת חוק לתיקון פקודת מס הכנסה (אנשים עם מוגבלויות), התשס"ד-2004
 [הצעת חוק פ/2452; נספחות.]
(הצעת קבוצת חברי הכנסת)

היו"ר ראובן ריבלין:
       
       אנחנו עוברים להצעת החוק של חבר הכנסת עסאם מח'ול, הצעת חוק לתיקון פקודת מס הכנסה (אנשים עם מוגבלויות), התשס"ד-2004. 
       
       חבר הכנסת ברכה, זה היה יפה, אני הייתי בטוח שאנחנו מקדימים את זה בגלל עיד אל-אדחא, אבל כנראה חבר הכנסת מח'ול לא יודע מהחג הזה, הוא הולך לכנסייה באותו יום. אבל זה בסדר, אני לא מפלה במפלגה שלכם על בסיס של דת או גזע. 
       
עסאם מח'ול (חד"ש-תע"ל):
       
       באותה מידה שאני יכול ללכת לכנסייה, אני יכול ללכת למסגד. אין לי בעיה. 
       
היו"ר ראובן ריבלין:
       
       אותו דבר, אתה אומר. 
       
עסאם מח'ול (חד"ש-תע"ל):
       
       כן. גם לבית-כנסת. 
       
מוחמד ברכה (חד"ש-תע"ל):
       
       אני רוצה להצביע. 
       
היו"ר ראובן ריבלין:
       
       אתה צודק. עכשיו הגענו לעמק השווה. חבר הכנסת מח'ול, בבקשה. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אני מביא הצעת חוק לתיקון פקודת מס הכנסה (אנשים עם מוגבלויות). אולי הפעם יהיה נכון להגיד: מס וחלילה, חלילה ומס. אני חושב שזאת הצעת חוק שבאה להציע להחליף את המינוחים בפקודת מס הכנסה הנוגעים לאנשים עם מוגבלויות, במונחים המקובלים בחוק שוויון לאנשים עם מוגבלויות, ולהעניק את נקודות הזיכוי במס גם לבן-זוג של אדם עם מוגבלות או הורה של אדם עם מוגבלות, ולא רק לילד. יש קצת בלבול בניסוח. 
       
       יש עוד בלבול, שנובע מכך שהסכמנו, על-פי בקשת משרד המשפטים והוועדה לענייני חקיקה בעבר, לפצל את הצעת החוק הזאת להצעה אחת שמדברת על החלפת המינוחים, והצעה שנייה שעברה בקריאה טרומית, ואני מנצל את ההזדמנות כאן כדי לפנות ליושב-ראש ועדת העבודה והרווחה שיקדם את הצעת החוק החשובה. הצעת החוק שעברה בקריאה טרומית היתה ללא עלויות תקציביות, והצעת החוק שאני מביא היום באה כדי להרחיב את חלות הזכאות להורדת מס או לנקודות זיכוי במס לקבוצות נוספות של אנשים עם מוגבלויות שחיים במשפחה, גם אם זה הורה, גם אם זה בן-זוג, ולא להגביל את זה רק למצב של ילד. 
       
       הצעת החוק הזאת לא באה לחדש רבות. היא באה להחזיר את המצב שהיה קיים במדינה ובחוק עד ינואר 2003, כאשר הוענקו זיכויים ממס ליחיד תושב ישראל שהיו לו הורה, בן-זוג או ילד עם מוגבלויות. 
       
היו"ר ראובן ריבלין:
       
       האם אדוני יסכים לדחות את ההצבעה לשבוע הבא? כי אז השרה תשיב. אם אתה מסכים, השרה תשיב וההצבעה תתקיים בשבוע הבא. הם רוצים לשקול את זה. 
       
עסאם מח'ול (חד"ש-תע"ל):
       
       אני מקבל את זה. 
       
היו"ר ראובן ריבלין:
       
       הצעת החוק של חבר הכנסת מח'ול תישמע היום. תשובה והצבעה יהיו בשבוע הבא, שכן הממשלה רוצה לשקול. אין כאן איזה רצון טקטי להשיג רוב. 
       
עסאם מח'ול (חד"ש-תע"ל):
       
       ההצעה מקובלת. אני מודה לשרה. 
       
       ההצעה באה מתוך הנחה, שקיימות הוצאות רבות שמיתוספות למשפחה שאחד מבניה מרותק או מוגבל בצורה קשה. כאן יש הגדרות קונקרטיות שהיו מקובלות על המוסד לביטוח לאומי, על איזה מצב של מוגבלות אנחנו מדברים. השינוי שחל מינואר 2003 הביא לביטול הזיכויים בגין הורה או בן-זוג שהוא מרותק במצב הזה, או שהוא עם מוגבלויות. 
       
       ההתפתחות הזאת, שקרתה ב-2003, בכל מצב היא גרועה. אבל על אחת כמה וכמה כאשר אנחנו חיים בצל מצב שבו סוגרים מוסדות לטיפול באנשים עם מוגבלויות בכל מיני תוכניות הבראה וחוקי הסדרים למיניהם שחוזרים שנה אחרי שנה עם מכות כאלה, אבל במקרה הזה גם באים לחסום את היכולת של המשפחה עצמה להחזיק ולטפל באדם עם מוגבלות. 
       
       הצעת החוק מבקשת להחזיר את סעיף 45 למתכונתו הישנה, כפי שהיתה עד לחודש ינואר 2003, שנכלל בה זיכוי בגין הורה ובן-זוג. הצגת החוק מבקשת גם להוסיף ליקויים רפואיים ואוכלוסייה נוספת אשר בגינה יהיו זכאים בני-משפחה  לזיכוי במס. 
       
       אני אומר, שהמשמעות של ביטול נקודת הזיכוי הזאת היא קשה ואכזרית במצב החברתי הכלכלי ששורר במדינה בשנים האחרונות - עליית מספרן של המשפחות החיות מתחת לקו העוני, החמרת מצבם של אנשים עם מוגבלויות, החרפת העוני והתרחבותו. 
       
       מבחינת הרוחב, מנציבות מס הכנסה נמסר, כי 48,000 בני-אדם נכללו בסעיף 45 לפני התיקון שנעשה במסגרת חוק ההסדרים, ולא נכללו בו לאחר התיקון האמור. במספר זה נכללים הורים ובני-זוג שהם משותקים לחלוטין, מרותקים למיטה בתמידות, עיוורים או עם מוגבלות שכלית או נפשית, על-פי הצעת החוק שהעברנו בקריאה טרומית, שאינם מאושפזים במוסדות מיוחדים והוגשה לנציבות מס הכנסה בגינם בקשה לזיכוי ממס.  
       
       על-פי הנתונים, 88,918 מהמבוגרים המקבלים קצבת נכות כללית בגין מוגבלות פיזית, מוגבלות נפשית או ליקוי ראייה, שיעור הנכות של 21,933 מהם גבוה מ-80%. 45,254 מהם גרים עם בן-זוג שעשוי להימצא זכאי לזיכוי ממס הכנסה. 
       
       מהנתונים על האוכלוסייה הקשישה הזכאית לגמלת סיעוד עולה, כי מעל 34,000 הם קשישים שרמת מוגבלותם מוגדרת גבוהה, קרי 30%, ו-13,300 מהם גרים עם קרוב משפחה שעשוי להימצא זכאי לזיכוי ממס. 
       
       לסיכום, אפשר לקבוע שהערת נציבות מס הכנסה כי 48,000 בני-אדם יימצאו זכאים לזיכוי ממס הכנסה אם יושב סעיף 45 למתכונתו הישנה היא סבירה, והעלות הכלכלית, ויש כאן עלות כלכלית - אני חושב שגם הממשלה וגם הכנסת לא צריכים להירתע כאשר מדובר כאן בעלות תקציבית, כי זה ראוי, כי מדובר במשהו שהמחיר הכלכלי, התקציבי שלו, יכול להיות גבוה יותר, מה עוד שהמחיר האנושי שלו יכול להיות הרבה יותר גבוה אם יוזנח ולא יוחזר לקדמותו. 
       
       התיקון המוצע ירחיב את האוכלוסייה שבני-המשפחה זכאים בגינה לשתי נקודות זיכוי מעבר לאוכלוסיית הזכאים טרם תיקון החוק במסגרת חוק ההסדרים לשנת 2003. ובהרחבה הזאת נכלל כפי שאמרתי, הורה, בן-זוג עם מוגבלות, ילד שהוא מרותק למיטה או בעל מוגבלות נפשית. 
       
       אני רוצה לומר, שאנחנו מדברים על עלות כוללת של התיקון שאני מציע, שיכולה להגיע ל-215 מיליון שקל לפי האומדנים הרשמיים והמוסמכים. אני חושב שאסור להירתע גם מהמחיר הזה של התיקון החשוב הזה, מה עוד שאנחנו מדברים על השכבה הכי חלשה, אבל אנחנו מדברים גם על ממשלה ועל שר אוצר שגאוותו - כשהוא עולה על הבמה ומדבר כאן, הוא הולך על מהלך של הורדת מס, זו ספינת הדגל שלו, הורדת מסים. כאן מדובר בהורדת מס מוצדקת ביותר לשכבות החלשות ולא לשכבות העשירות ביותר.  
       
       אנחנו מאשימים את הממשלה, שכל הזמן נותנת הטבות לבעלי הון, מורידה להם מסים, ומתעלמת ולא מסתכלת בכלל על הציבור, על הקורבנות בשכבות החלשות ביותר. יש כאן הזדמנות לממשלה להראות כיוון אחר בקבלת התיקון הזה ובהורדת המס למשפחות נזקקות, שהן צריכות, שהן חלשות, וזה מגיע להן גם ברמה האנושית ובכל רמה אחרת. 

היו"ר ראובן ריבלין:
       
       תודה רבה, חבר הכנסת מח'ול, ואכן הממשלה מבקשת לשקול פעם נוספת את עמדתה ולהשיב תשובה. כפי שראיתי, ראש הממשלה דיבר עם שרת המשפטים. חבר הכנסת מח'ול, בהסכמתך, תשובה והצבעה במועד אחר. 
       

 הצעת חוק לימוד חובה (תיקון - ביטול תשלומי הורים), התשס"ה-2004 
 [הצעת חוק פ/2858; נספחות.]
(הצעת חבר הכנסת אורי אריאל)
       
       
היו"ר ראובן ריבלין:
       
       רבותי חברי הכנסת, חבר הכנסת אורי אריאל, בבקשה. אחריו - חברת הכנסת פינקלשטיין וחבר הכנסת שלגי, בהצמדה להצעתו של חבר הכנסת אורי אריאל. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, שרים, אדוני ראש הממשלה, הצעת חוק לימוד חובה (תיקון - ביטול תשלומי הורים) היא הצעה שבאה להוריד את נטל העלויות מההורים בנושא החינוך, שמקובל על כולנו שהוא מאבני היסוד של החברה הישראלית על כל גווניה, ללא יוצא מן הכלל. 
       
       הצעת החוק הזאת באה לאחר שלפני יותר מעשור, ועדה בראשותו של לנגרמן, הוועדה המכונה על שמו, ועדת-לנגרמן, המליצה שתשלומי ההורים יבוטלו מן העולם ויוטלו על המדינה, אם בדרך של גבייה באמצעות הביטוח הלאומי, כצעד שעושה הבדל בין עשירים לעניים, ואם בדרך אחרת, אבל העלויות יוטלו על המדינה ואכן יהיה חינוך חובה חינם באופן מלא. 
       
       ועדת-דברת, שמונתה על-ידי שרת החינוך ועל-ידי הממשלה בראשותך, המליצה לעשות שינויים רבים, ובתוכם היא כוללת גם את השינוי הזה, אם כי לא בהתאמה מלאה; אין פה התאמה מלאה, יש דברים דומים, חלקם זהים, אבל זה לא אותו דבר מבחינה תקציבית. 
       
       אני כבר אומר בראשית דברי, כך גם אסיים, גברתי שרת החינוך, התרבות והספורט, שאני נכון להמתין להתקדמות עם דוח-דברת, כמו גם עם דברים אחרים, ולתאם את ההצעה, בהביני את גודל המטלה התקציבית והשינוי המשמעותי שקורה פה לאחר כל כך הרבה שנים. הייתי מודה לך אם היתה נכונות מצדכם להגיע להסכמה שזה יעבור בקריאה טרומית, וההתקדמות לקראת קריאה ראשונה, ודאי שנייה ושלישית, תהיה בהבנה ובהסכמה. נדמה לי שלא אטעה אם אומר גם בשמך ובשם הממשלה, שיש מגמה כזאת, יש צורך להסדיר את הקצב, את ההיבטים השונים, את החקיקה הקשורה לזה, אבל במגמה, אין לי ספק - - -  

היו"ר ראובן ריבלין:
       
       סגן השר בן-מנחם. רבותי, לא לנהל. מה, יש מגעים חדשים, חבר הכנסת גפני, האם לא יודעים שיש מגעים חדשים להקמת הסיעה מחדש, לאיחוד מחדש? 
       
משה גפני (דגל התורה):
       
       אותי אתה שואל? 
       
היו"ר ראובן ריבלין:
       
       כי אתם מקיימים פה דיונים. תנו לחבר הכנסת אריאל לדבר. 
       
משה גפני (דגל התורה):
       
       הרב אייכלר זה אני? 
       
היו"ר ראובן ריבלין:
       
       אתם אנשים מובילים בסיעותיכם. 
       
אורי אריאל (האיחוד הלאומי - ישראל ביתנו):
       
       אני חוזר על המשפט האחרון. הייתי מבקש שהממשלה תשקול אפשרות להעביר את ההצעה בקריאה טרומית, מתוך התחייבות שהחוק לא יקודם אם לא תהיה פה הסכמה. תהיה הסכמה כי זו המגמה של כולם, זה הרצון של כולם, אני לא רואה פה יותר טובים ופחות טובים. 
       
       הצעת החוק הזאת עלתה בשנים קודמות, אלא שבשנים קודמות, גברתי השרה, נדמה לי שהיתה חסרה  פלטפורמה, כמו שאת הבאת את דוח-דברת. כשעושים שינוי משמעותי כל כך גדול, אני לא אוהב את המלה מהפכני, אם כי זה קרוב לזה, אפשר בתוכו, בהתאמה, בלי להגזים, לשקול ולראות איך לשלב את הדבר כך שהוא יהיה תואם למה שעשיתם ולמה שהממשלה גם קיבלה, אני מבין, בישיבתה האחרונה, או אמורה לקבל, ועבר בעצם  את רוב ההליכים, עד למה שצריך בחקיקה ובסידורים נוספים. 
       
       אין בזה סתירה, אלא יש בזה בגדר אין מזרזים אלא למזורזים. כך אני מבין את המצב כרגע. הוועדה בראשותו של לנגרמן, ממאי 1992, המליצה אכן להוריד את תשלומי ההורים. אני רוצה לצטט קטע מתוך דוח הוועדה, שנדמה לי שהוא מקובל, אלא שבצוק העתים לא נמצאו התקציבים לכך. גם אני חושב שצריך לעשות את זה בצורה מדורגת. זה לא דבר שיקרה בשנה אחת. גם דוח-דברת לא יכול להתבצע מבחינה תקציבית - היה טוב שכן, אבל מבחינה תקציבית הוא לא ייעשה בשנה אחת, אלא יהיה פרוס על חמש-שש שנים, וגם ההצעה שלי בהחלט אמורה להיכנס לתוך מסגרת של פריסה רב-שנתית, במסגרת תוכנית חומש, ואולי אפילו יותר.
       
       לנגרמן כותב בדוח שלו, שהוגש בשנת 1992: "העומס הכספי המוטל על אוכלוסיית ההורים הוא גדול. רוב ההורים הם צעירים, בשלבים ראשוניים של התבססותם הכלכלית. לרבים מהם ילדים אחדים הלומדים במערכת. גם הורים שאינם מובטלים או אינם עולים חדשים מתקשים לעמוד בתביעות הרבות לתשלומים, בעיקר כאשר רובן מגיעות בתקופת השנה שבה נדרש מהם להשקיע סכומים נכבדים מאוד ברכישת ספרי לימוד, ציוד לימודי, בהשלמת לבוש ובהבטחת תנאי מינימום ללימודי ילדיהם". אנחנו כולנו, כהורים, מכירים את זה. אין מישהו פה, בבית הזה, שלא חווה את החוויה הקשה הזאת שהוא צריך להחליט על מה הוא מוותר כדי לרכוש עוד ספר לילדו, עוד שעת חינוך, עוד סיוע, מורה פרטי וכדומה. 
       
       צריך לומר פה בצורה ברורה, שיש מוסדות לימוד רבים שנשענים על תשלומי ההורים, גם במערכת הכללית וגם במערכת הדתית. אני אומר במפורש, גם פה, ההתקדמות של החוק מבחינתי תהיה בהתייעצות עם רבנים, כמו גם עם אנשי חינוך אחרים, כמו גם עם חבר הכנסת משולם נהרי, שאני מעריך את דעתו ומכיר את רשת החינוך שלהם, שיש לה דגשים משלהם. הכוונה להגיע להסכמות, לא לעשות פה דבר שמתאים רק לציבור אחד. 
       
       חכמים אמרו: "היזהרו בבני עניים שמהם תצא תורה". זה משפט קצר מאוד, אבל מכיל בתוכו את כל התורה על רגל אחת. אנשים עניים אינם טיפשים, הם אינם בורים. הם אנשים ככל האנשים וחוכמה ותורה תצא מהם. צריך לתת להם את התנאים. אם כי יכול להיות שגם בתנאים קשים הם יצאו וילמדו את כולם תורה - ראו את רבי עקיבא ואחרים, שהביאו לעולם דברים חשובים, לא רק לעולם היהודי ולא רק לעולם התורה.
       
       הצעת חוק לימוד חובה שעומדת בפניכם תשווה ותוריד את המתח בין העשירונים העליונים לתחתונים. ידוע, שהעשירונים העליונים יכולים להשקיע יותר בחינוך, והם אכן משקיעים. יש על זה דוחות רבים. הורים שנותנים יותר שיעורי עזר, יותר חוגים, יותר השלמות, העשרה וכן הלאה, ובאותו זמן, ילדים באותה כיתה אינם יכולים ליהנות מזה כי הוריהם אינם ברמת הכנסה שיכולה לאפשר זאת. הקיטוב בחברה הישראלית יש לו פנים רבות ונושאים רבים. אם נוכל בתחום הזה לצמצם את זה ולהביא לפחות מתח בין האוכלוסיות השונות, אני חושב שתהיה בזה תרומה חשובה, גם אם זה ייקח כמה שנים. 
       
       הורה ידע שילדו, מהשנה הבאה או ממועד שייקבע, לאורך חמש שנים יוכל להתקדם. זו בשורה חשובה שראוי שנאמץ אותה, בלי הבדלים פוליטיים. אינני רואה יותר טובים, פחות טובים, יותר דואגים או פחות דואגים. כל הבית הזה, ללא הבדל, היה רוצה לקדם את מערכת החינוך ככל שרק ניתן באילוצים התקציביים האחרים שידועים לכולם.
       
       החוק הזה יפטור גם את בתי-הספר, את ועד ההורים, את ההנהלה, מהגבייה ומהצורך לתת תשובות מה קורה עם מי שלא שילם - כן יצא לטיול, לא יצא לטיול. אני יודע שיש הנחיות ברורות שכולם ישתתפו בדברים מסוימים, טיול וכו', ועדיין הבעיות רבות מאוד ומקשות מאוד בעיקר על העשירונים התחתונים, ולצערנו בשנים האחרונות העשירונים האלה לא קטנים. יש שם הרבה מאוד הורים, מכל המגזרים, שחשופים לבעיות בתחום החינוך, בעיות קשות מאוד.
       
       אדוני היושב-ראש, אני רוצה לסיים בקריאה לחברי הבית לא להתנגד לחוק הזה. זה לא יהיה נכון. אני מסיים את דברי כפי שפתחתי: הצעת החוק הזאת מובאת לקריאה טרומית. מבחינתי, היא תקודם בהבנה עם הממשלה, עם שרת החינוך, עם משרד האוצר והנוגעים בדבר, ולא בצורה פרטית, כי הדבר הוא גדול ומשמעותי לכולנו, ונכון שייעשה בהסכמה. תודה.
       
היו"ר ראובן ריבלין:
       
       תודה רבה.
       

הצעת חוק לימוד חובה (תיקון - ביטול תשלומי הורים), התשס"ג-2003
       [הצעת חוק פ/742; נספחות.]
(הצעת חברת הכנסת גילה פינקלשטיין)
       
היו"ר ראובן ריבלין:
       
       חברת הכנסת גילה פינקלשטיין, שלוש דקות לנמק את הצעתך הנצמדת להצעתו של אורי אריאל, ולאחר מכן - חבר הכנסת שלגי.
       
גילה פינקלשטיין (מפד"ל):
       
       אדוני ראש הממשלה, שרת החינוך, כבוד היושב-ראש, כנסת נכבדה, לאחרונה אנחנו מדברים רבות על מהפכה חינוכית. אכן, מהפכה חינוכית היא שאיפה של כולנו, החזון שלנו. חברי אורי אריאל דיבר על ועדת-לנגרמן. ב-12 השנים האחרונות יישומה היה חלום של כל שרי החינוך. ללא ספק, ביטול תשלומי הורים זה חלום, צורך משווע בתיקון חברתי. כל אותם תשלומים לתיאטרון, לטיולים, לפעילות חברתית נקראים תשלומי רשות, אבל כולנו יודעים שהם לא תשלומי רשות ובעצם הם תשלומי חובה, כי כל הורה מבין שהטיול והפעילות החברתית הם חלק בלתי נפרד, חלק אינטגרלי של החינוך של הבן שלו או הבת שלו. ידוע סיפור על ילד שהורידו אותו מהאוטובוס שנסע לטיול. איזה אירוע טראומטי זה היה עבור אותו ילד. כמובן, אנחנו רוצים להקטין את הפערים, והרפורמה החינוכית החדשה מדברת על הקטנת הפערים.
       
       ביטול תשלומי הורים – נושא מאוד כאוב, ואנחנו לא מדברים על ביטול תשלומי הורים באופן פתאומי, אלא בהדרגתיות, במשך שנים. המציאות מוכיחה שבאזורים מפותחים יותר מבחינה סוציו-אקונומית זוכים הילדים בבתי-הספר לתנאי לימוד ולפעילויות חברתיות מפותחות יותר, בשל רמתם הכלכלית של ההורים. הפערים בין ילדים עשירים לעניים גדולים יותר ומתרחבים משנה לשנה. המציאות הכלכלית הקשה מגדילה בעשרות אחוזים את מספר הילדים שאינם נהנים מסל תרבות, מטיולים שנתיים, מהחלפת ספרי קריאה, מהשאלת ספרי לימוד, משום שאין בידי ההורים לשלם את אגרת הרשות. אני עדיין תולה תקוות בשרת החינוך, שתצרף הצעה זו למהפכה החינוכית שהיא מתכננת, ובכך תביא להישג חברתי משמעותי במסגרת ההמלצות למהפכה בחינוך.
       
        אני מציעה לבטל בהדרגה את תשלומי ההורים, שהמדינה תישא בהם ובהדרגה, במהלך שנים. התמיכה בתיקון הזה תהווה רפורמה אמיתית במערכת החינוך להקטנת פערים בין השכבות ולהנהגת חינוך חינם אמיתי במדינת ישראל. תודה.
       
היו"ר חמי דורון:
       
       תודה רבה לחברת הכנסת גילה פינקלשטיין. 
       
הצעת חוק לימוד חובה (תיקון - ביטול תשלומי הורים), התשס"ה-2005
       [הצעת חוק פ/3061; נספחות]
(הצעת קבוצת חברי הכנסת)
       
היו"ר חמי דורון:
       
       חבר הכנסת אילן שלגי, שלוש דקות לרשותך. בבקשה.
       
אילן שלגי (שינוי):
       
       אדוני היושב-ראש, אדוני ראש הממשלה, גברתי שרת החינוך, התרבות והספורט, חברות וחברי הכנסת, גם אני, כקודמי, אסכים להסדרת הנושא בהדרגה, בהתאם להתקדמות יישום דוח-דברת, אבל אני מתנצל מראש, גברתי השרה, על שאהיה קצת פחות נעים מהם. 
       
       ראשית, אני רוצה לפתוח בקריאת מכתב שלך, גברתי שרת החינוך, התרבות והספורט, שנשלח אלי בהיותי יושב-ראש ועדת החינוך, התרבות והספורט לפני שבעה חודשים, ב-15 ביוני. אקרא את המשפט הראשון: "כידוע לך, אני תומכת ביישום דוח-לנגרמן משנת 1992, ואני מברכת על החלטת ועדת החינוך והתרבות לקדם את הצעת החוק בנדון". 
       
       ובכן, היום אנחנו באים לכאן כדי לקדם את הצעת החוק בנדון. דוח-דברת איננו יכול להיות תירוץ שלא לקדם את הצעת החוק הזאת, משום שאיננו באים לגרוע מהדוח ומהרפורמה המצוינת שהוא מציע, אלא למעשה להוסיף עליו ולהשתלב בו.
       
       הנושא של תשלומי הורים, לצערי הרב, הפך להיות גורם אנטי-חינוכי. הוא מודל של "ישראבלוף". במדינת ישראל לומדים התלמידים וההורים והמורים והמנהלים, שאפשר לקיים את הוראות משרדך – בערך; כל אחד, כפי מידת רצונו. החריגות הרבות מאוד שקיימות מהוראות המשרד - דרך אגב, החריגות הן בעיקר במגזר הממלכתי-דתי, אבל לא רק שם - הן פשוט שערורייה. אנחנו מלמדים את הילדים שלנו מה זה "ישראבלוף" מגיל צעיר. כאשר מנהל רוצה בשיתוף כזה או אחר עם ועד הורים, מתוך רצון חיובי, הוא גובה יותר כסף. אינני מדבר פה על עבירות פליליות, אלא על חריגות מההנחיות של משרד החינוך והתרבות, מתוך רצון להיטיב עם הילדים, אבל משיקול דעת מוטעה, שגורם לתקלות ולאי-הבנות. 
       
       מתוך ההמלצות של ועדת-לנגרמן - אין לי זמן לקרוא - אני רק אוסיף על מה שקרא חבר הכנסת אריאל. הדוח במסקנותיו אומר: "יש לראות בחינוך השקעה כלכלית ולא הוצאה תקציבית; כורח קיומי ולא תוצר מותרות; משימה כלל-לאומית ולא אינטרס צר של צרכניו, ילדים והורים. את עלות החינוך ומימונו יש אפוא להטיל על כלל אזרחי המדינה ולא על ההורים, שכן האינטרס של חינוך איכותי ומתקדם הוא קודם כול אינטרס לאומי ממדרגה ראשונה". 
       
       הגבייה של התשלומים היא גם טרטור מיותר של המערכת. מדוע צריך בכל שנה לרשום את הילד לבית-הספר? הרי די לרשום אותו לכיתה א'. ההזמנה להורים לבוא ולרשום אותו כל שנה מחדש, זה רק משום התשלומים האלה. ואז כבר מתחילה מערכת הלחצים והגבייה עוד לפני שוועדת החינוך והתרבות בכנסת אישרה את התשלומים. האי-סדר בנושא הזה פשוט משתולל. משרדך, גברתי שרת החינוך, הצהיר על הקמת 70 חוליות ביקורת סיירת לפני שנה. הוקמו שמונה חוליות בלבד, והשנה, למיטב ידיעתי, הדבר מת מיתת נשיקה.
       
       אדוני היושב-ראש, אני כבר מסיים. אני סבור שעד שלא נצליח להביא לביטול בהדרגה של תשלומי ההורים, נמשיך לראות בהם מס רגרסיבי, שחל בעיקר על השכבות החלשות, שצריכות לשלם  אותו תשלום כמו העשירים, ובדרך כלל יש להן יותר ילדים במערכת. הדבר הזה אינו סביר, הוא לא צודק, וכפי שאמרתי קודם, הוא בבחינת חינוך גרוע. תודה רבה.
       
היו"ר חמי דורון:
       
       תודה רבה לחבר הכנסת אילן שלגי. גברתי השרה, תשובתך, בבקשה.
       
שרת החינוך, התרבות והספורט לימור לבנת:
       
       אדוני היושב-ראש, חברי חברי הכנסת, שלושת חברי הכנסת שהציעו את הצעות החוק, אני רואה שחתומים עליהן עוד חברי כנסת - ראשית, הצעות החוק שלפנינו מבקשות לבטל את הסעיפים, לא כל ההצעות זהות, אבל הן דומות והן מציעות לבטל את הסעיפים 6(ד) ו-6(ד)(1) בחוק לימוד חובה. הסעיפים האלה מסמיכים את מוסדות החינוך לגבות תשלומי הורים אשר אושרו על-ידי שר החינוך - שרת החינוך במקרה הזה - וועדת החינוך והתרבות, מדי שנה, לרבות 28 שקלים לביטוח תאונות אישיות לתלמיד. 
       
       כפי שידוע וכפי שכתוב בחוק, וחברי הכנסת מכירים את זה, מדי שנה שר החינוך מביא לוועדת החינוך של הכנסת הצעה לגביית תשלומי הורים, ותשלומים אלה אינם מאושרים אלא לאחר אישורה של ועדת החינוך של הכנסת. 
       
       אקדים ואומר, שחבר הכנסת שלגי צודק כאשר הוא אומר שיש בתי-ספר שמתחילים בתהליך הגבייה הזה עוד קודם לאישור ועדת החינוך של הכנסת, וזה תהליך בלתי חוקי לחלוטין, שאנחנו מתריעים נגדו ואנחנו מנסים להשתלט עליו, אבל קשה מאוד להשתלט על מהלך כזה כאשר יש מנהלים שאינם משתפים פעולה, ואכן יש כאן בעיה.
       
היו"ר חמי דורון:
       
       סיעת העבודה. אדוני, השר הרצוג, אם אתם רוצים לנהל ישיבת סיעה – בחוץ.

שרת החינוך, התרבות והספורט לימור לבנת:
       
       עם זאת, אני רוצה לומר, שלכאורה מדובר בהצעת חוק ראויה, ואני יכולה אפילו להבין אם חברי הכנסת כאן, באולם, יאמרו: נהדר, למה שהורים ישלמו תמורת חינוך ילדיהם, וכדאי לתמוך בזה. זוהי כמובן אמירה שיש בה היגיון מסוים, אבל יש בה גם בעיה גדולה מאוד. אני לא זוכרת מה קרה לאותו חוק שאמר שחבר כנסת שמציע הצעת חוק צריך להצביע על מקור תקציבי. מי שמציע הצעת חוק שיש בה עלות תקציבית של יותר מסכום מסוים, צריך להצביע על מקור תקציבי. יותר מ-5 מיליוני שקל. אני אינני זוכרת מה קרה לאותו - - -
       
גדעון סער (הליכוד):
       
       זה לא נכון בקריאה טרומית. זה נכון לקריאה הראשונה, השנייה והשלישית.
       
אילן שלגי (שינוי):
       
       נעבור את הטרומית - - -
       
שרת החינוך, התרבות והספורט לימור לבנת:
       
       אז אני אשמח לראות אחר כך מה המקור התקציבי, אם כי לי עצמי יש איזה מקור למקור תקציבי, ומייד אציע אותו, אבל לא אוכל להסכים שזה יעבור בקריאה טרומית, ומייד אסביר מדוע. 
       
       אמרתי שלכאורה מדובר ברעיון שהוא ראוי כשלעצמו, אבל יש עמו גם בעיה קשה מאוד. אמרתי ואני גם אומרת עכשיו, וחבר הכנסת שלגי אכן קרא מתוך דברים שכתבתי בשעתי ואני עומדת מאחוריהם. בשעתו הקים השר דאז, זבולון המר ז"ל, את ועדת-לנגרמן - השר המר הקים את הוועדה, נכון?
       
זבולון אורלב (מפד"ל):
       
       כן, גם לנגרמן ז"ל.
       
שרת החינוך, התרבות והספורט לימור לבנת:
       
       נכון. ועדת-לנגרמן המליצה על הצעה שאני תומכת בה ועומדת מאחוריה לחלוטין, והיא להוסיף פרומיל, אם אינני טועה, לגבייה מהביטוח הלאומי. הפרומיל הזה יאפשר לבטל לחלוטין את תשלומי ההורים בכלל בתי-הספר, ולמעשה בכך תוטל חובת חינוך חינם על כלל אזרחי ישראל, ולא רק על אלה שיש להם תלמידים בגיל בית-ספר. אי-אפשר לדבר - - -
       
היו"ר חמי דורון:
       
       את צודקת. אדוני, חבר הכנסת מלכיאור, אני מבקש לפזר את ההפגנה של מפלגת העבודה. אדוני, סגן שר החינוך, נדמה לי שזה לא חינוכי ששרת החינוך עומדת כאן ואתם מנהלים שם ישיבת סיעה. אני מבקש לפזר את כל ההפגנות ברחבי הבניין. חבר הכנסת שאול יהלום.
       
גאלב מג'אדלה (העבודה-מימד):
       
       ההפגנות מחוץ לבניין.
       
היו"ר חמי דורון:
       
       אני מבקש, חבר הכנסת אריה אלדד, חבר הכנסת אהוד רצאבי, תנו לשרה לענות.
       
שרת החינוך, התרבות והספורט לימור לבנת:
       
       אדוני היושב-ראש, יש לי גם רעיון, זה יהיה מאוד חינוכי בפעם הבאה לבקש מסגני, חבר הכנסת מלכיאור, להשיב במקומי. זה יקרה מהר מאוד, ואז לא תהיה כאן בעיה - - -
       
       מכל מקום, אני חוזרת ואומרת: המלצות ועדת-לנגרמן קבעו, שתוספת של פרומיל אחד לתשלומי הביטוח הלאומי יעשו אכן צדק בכך שהם יטילו את החובה לממן את תשלומי ההורים ואת חינוך החינם בבתי-הספר על כלל הציבור בארץ, ולאו דווקא על אלה שילדיהם לומדים כרגע במערכת החינוך. אני תומכת בהמלצות הללו, אני חושבת שהן נכונות, אלא שהאוצר מתנגד להן עוד מאז הגישה ועדת-לנגרמן את המלצותיה, וגם היום לא חל שינוי בעמדת האוצר. 
       
       אני לא יודעת, אדוני שר האוצר לשעבר, חבר הכנסת שוחט, גם בתקופתך, כנראה, האוצר התנגד לזה, אבל עובדה שבאופן מסורתי לאורך השנים האוצר מתנגד להמלצות הללו, ולכן לא ניתן לממש אותן במשך השנים. באמת, תשלומי ההורים מעיקים מאוד על אוכלוסייה מאוד רחבה, בעיקר, כמובן, על השכבות החלשות.
       
       אבל, צריך לומר, זאת אף זאת, מדובר כאן בסכום של למעלה מ-2 מיליארדי ש"ח, ולכן ההצבעה היום בעד הצעת החוק הזאת שמובאת כאן לפנינו על-ידי שלושה חברי כנסת לקריאה טרומית, משמעותה תקציב נוסף של למעלה מ-2 מיליארדי ש"ח. איני יודעת מאיפה אפשר כרגע להקצות 2 מיליארדי ש"ח, אלא אם הכנסת מחליטה, ואלא אם בהצעות החוק כתוב היה שמחליטים להגדיל את תשלומי הביטוח הלאומי בפרומיל נוסף ולהקצות אותו באופן ייעודי וצבוע לצורך ביטול תשלומי ההורים. אילו זה היה מה שנכתב כאן בהצעות החוק, חבר הכנסת שלגי, הייתי תומכת בהצעת החוק ולא היתה לי שום בעיה.
       
היו"ר חמי דורון:
       
       גברתי, את זה צריך להציג רק בקריאה הראשונה, לא בקריאה טרומית.
       
שרת החינוך, התרבות והספורט לימור לבנת:
       
       אדוני, אני לא מקבלת את מה שאתה אומר. אי-אפשר כרגע לצפות שאני אתמוך בהצעות החוק הללו, ולומר לי שלאחר הקריאה הטרומית זה יוצג בקריאה הראשונה, משום שאיני יכולה להיות בטוחה בכך, ואני יכולה למצוא את עצמי במצב שבו הצעת החוק הזאת תתגלגל, והנטל הזה של 2 מיליארדי ש"ח בגלל התנגדות האוצר ייפול על משרד החינוך, ואיני יכולה להסכים לדבר מהסוג הזה. לכן איני יכולה לתמוך בהצעת החוק הזאת. מייד אומר מלה גם על הרפורמה, על דוח-דברת.
       
אברהם בייגה שוחט (העבודה-מימד):
       
       - - -
       
שרת החינוך, התרבות והספורט לימור לבנת:
       
       חבר הכנסת שוחט, אני רק יכולה לומר מה אני אומרת. הייתי מוכנה לתמוך אילו היה כתוב בהצעות החוק האלה שמובאות כאן היום לקריאה טרומית, באופן ברור – אילו לא היה כתוב רק, כפי שכתוב: בסעיף קטן (ד), הסיפא החל במלים "ואולם רשות החינוך המקומית" תימחק - אני קוראת מתוך הצעת החוק של חבר הכנסת אורי אריאל - וסעיף קטן (ד1) יימחק.  וגם בהצעת החוק של חבר הכנסת שלגי כתוב: בסעיף (ד), הסיפא החל במלים "ואולם רשות החינוך המקומית" תימחק, ופסקה (2): סעיף קטן (ד1) יימחק. גם כאן לא כתוב מה יקרה, לא כתוב מאין יילקחו הכספים, לא כתוב איך ימומנו 2 מיליארדי השקלים הללו, ואיני יכולה להמר על 2 מיליארדי ש"ח. מאיפה יבוא הכסף? מאיפה זה ימומן? מאיפה אני אהיה אחראית להביא 2 מיליארדי ש"ח?
       
       ולכן, מתוך אחריות אני אומרת את זה, שאיני יכולה לדעת, להציע, להמציא 2 מיליארדי ש"ח. איני יכולה להסכים להעביר את זה ולו בקריאה טרומית כרגע. ולכן, כל עוד לא יהיה כאן מקור תקציבי חלופי, איני יכולה להסכים לזה, ואני אומרת את זה בכאב לב גדול. 
       
       אנחנו בעניין הזה עושים ככל יכולתנו בעקבות דוח-דברת והרפורמה, אנו מגבילים היום, ולא נאפשר גם תשלומים בגין תל"ן – תוכנית לימודים נוספת. ברפורמה שתתחיל בתשס"ו, לא יאופשרו תשלומים בגין תל"ן. יום הלימודים יוארך עד 16:00, לא תתאפשר גביית תשלומים בגין הלימודים עד 16:00 ובגין תוכנית לימודים נוספת, וזו כבר התקדמות גדולה. 
       
       אבל אני חוזרת: ביטול כליל כרגע גם של התשלומים בגין טיולים, מסיבות ואותם נושאים שכן יישארו באישור ועדת החינוך של הכנסת – זה, לצערי, כרגע לא אפשרי. את יתר הדיונים נקיים בוועדת החינוך של הכנסת, וחברת הכנסת מלי פולישוק, יושבת-ראש הוועדה, יודעת את זה. אני מודה לחברי הכנסת, ואני מבקשת, אדוני היושב-ראש, להסיר את ההצעה הזאת מסדר-היום.
       
היו"ר חמי דורון:
       
       תודה רבה. חבר הכנסת אורי אריאל, בבקשה, חמש דקות לתשובה. המציעים הנוספים, חברת הכנסת גילה פינקלשטיין וחבר הכנסת אילן שלגי, אם תרצו להגיב מהצד - דקה אחת כל אחד.
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הממשלה, ראש הממשלה, גברתי שרת החינוך, התרבות והספורט, מה לעשות שעם כאב הלב של כולנו יחד, לא רק שלך – את אומרת: כואב לבי שאני לא יכולה לאשר את זה. עם כאב הלב הזה ההורים לא הולכים למכולת, עם כאב הלב של כולנו הם לא מממנים שיעורי עזר פרטיים לילדים, עם כאב הלב של כולנו יחד, כי אין הבדל בעניין, הם לא הולכים לטייל. הם פשוט נשארים בבית. היות שאת שרת החינוך כבר הרבה זמן, את מכירה את הבעיות האלה, את התלונות האלה. 
       
       אני פתחתי וגם סיימתי, ולא במקרה, ואחזור על דברי, שהצעת החוק לא תקודם בלי תיאום עם הממשלה, קרי אתך, עם שר האוצר ועם כל מי שנוגע לעניין. אז את עולה אחרי זה ואומרת: אבל אני לא יכולה לסמוך על זה. טוב, זה בעייתי - - -
       
שרת החינוך, התרבות והספורט לימור לבנת:
       
       אל תיקח את זה באופן אישי.
       
אורי אריאל (האיחוד הלאומי - ישראל ביתנו):
       
       לא קיבלתי את זה באופן אישי וגם דברי אינם אישיים. יש לך פה התחייבות של חברי כנסת מעל הבמה שאומרים לך את הדברים בצורה הכי ברורה. את יכולה לקבל את דבריהם ואת יכולה לדחות את דבריהם. שמעתי את דברייך.
       
שרת החינוך, התרבות והספורט לימור לבנת:
       
       כבר הייתי עדה למקרים שבהם חברי כנסת התחייבו מעל הדוכן, וגם כיבדו את התחייבותם, אבל לאחר מכן יושב-ראש הוועדה שאליו זה הגיע לא כיבד את ההתחייבות של חבר הכנסת וקידם הצעת חוק. זה לא מחייב את יושב-ראש הוועדה.
       
מל פולישוק-בלוך (שינוי):

       - - -

היו"ר חמי דורון:
       
       חברת הכנסת מלי פולישוק, רשות הדיבור ניתנה לשרת החינוך.
       
היו"ר חמי דורון:
       
       גברתי שרת החינוך, האם הבעת את רצונך?
       
אורי אריאל (האיחוד הלאומי - ישראל ביתנו):
       
       אני מודה לשרת החינוך. ברשותכם, אחזור על משפט אחד כדי שהציבור וגם הנוכחים פה ישמעו; היא אמרה: אני סומכת על המציעים שמתחייבים, אבל לא הכול בשליטתם, והרי יש, נניח, יושב-ראש ועדת החינוך, מאן דהוא, שיחליט שהוא מקדם את החוק, אחרי שהחוק עבר בקריאה טרומית יש לו האפשרות הזאת, החוק עובר לוועדה, הוא יכול להיות בעל-הבית של החוק. אין לדברים האלה סוף, גברתי שרת החינוך. אפשר לומר פה ביושר, לצערי, שאתם מתנגדים לחוק הזה, לעטוף את זה באלף דברים - זה לא יהיה נכון.
       
היו"ר חמי דורון:
       
       חבר הכנסת סער, אדוני יושב-ראש הקואליציה, באמת.
       
אורי אריאל (האיחוד הלאומי - ישראל ביתנו):
       
       אני אתן, לשאלתך, שלוש תשובות באשר למקור התקציבי, אף שזה לא מחויב על-פי החוק, שהרי זו הצעת חוק טרומית, כפי שציינת. הצעה אחת מופיעה בדוח-לנגרמן, והיא עושה צדק, כי היא מטילה את זה על הביטוח הלאומי וכך יוצרת הבדל בין עניים לעשירים. לא כולם משלמים אותו מס, ובצדק, שהרי זאת המטרה. זה מקור תקציבי, ויכול להיות שהאוצר מתנגד לו ונדבר עליו. למה יש הקריאות האלה - כדי להידבר. מה שאת מציעה הוא שלא תהיה הידברות. זה ירד וזהו. 
       
       הצעה למקור תקציבי נוסף – נמצא פה ראש הממשלה – עלות קילומטר גדר - ואינני מתווכח על הפרויקט, הוא נעשה - היא כ-14 מיליון שקל לקילומטר. בתור אחד שלמד את הפרויקט הזה לפני ולפנים, אני אומר לך שאפשר לקצץ שם מיליון שקל לקילומטר, וזה נותן תרומה נכבדת לחוק הזה. 
       
       את רוצה מקור נוסף? יש עליו ויכוח פוליטי. אני מאמין שתוכנית ההתנתקות לא תצא לדרך. מדובר ב-2.5 מיליארדים השנה ו-2.5 מיליארדים בשנה שאחרי זה. גם את מקווה שזה לא יצא לפועל, והנה לך מקור תקציבי שלישי, ואפשר להוסיף גם רביעי, אבל לדעתי זו לא הבעיה שלכם. 
       
       אני מתרשם שמשום-מה יש קושי להסכים על דבר שמוסכם בבסיסו וראוי לתת לו הזדמנות ולהידבר עליו לקראת הקריאה הראשונה. הרי אחרי הקריאה הראשונה יש גם שנייה ושלישית, כידוע, ואפשר לסדר את הדברים. אני חושב שראוי לסדר אותם. אני לא רוצה לגזול יותר זמן. אני רוצה לבקש ממך שוב להסכים להעביר את זה בקריאה הטרומית, מתוך התחייבות של שלושת המציעים שלא לקדם את זה בלי הממשלה. תודה. 
       
היו"ר חמי דורון:
       
       תודה רבה. חברת הכנסת גילה פינקלשטיין? מוותרת. חבר הכנסת שלגי, דקה מהצד, בבקשה. 
       
אילן שלגי (שינוי):
       
       אדוני היושב-ראש, חברות וחברי הכנסת, גברתי שרת החינוך והתרבות, ועדת-לנגרמן עצמה מציעה שלוש אפשרויות, והיא משאירה לממשלה להחליט: תוספת על תשלומי ביטוח לאומי היא רק אפשרות אחת. השנייה היא תוספת על הארנונה הנגבית על-ידי הרשות המקומית, והשלישית היא היטל חינוך שייגבה על-ידי הרשות המקומית או על-ידי האוצר. 
       
       אני מבקש להפנות את תשומת הלב לכך שאין מדובר פה בתוספת מיסוי אלא בהפחתת מיסוי. מדובר במס רגרסיבי, שגבייתו בעייתית, לא חינוכית כפי שאמרתי, מייצגת ומייצרת את ה"ישראבלוף" לילדים כבר מגיל צעיר. אפשר את כל המטרד הזה להסיר מהמערכת, אפשר למנוע את הצורך לבוא בכל שנה ולהירשם מחדש לבית-הספר. העניין הזה גם הולך עם השכל. שר האוצר איננו פה, אבל אני משוכנע שנגיע אתו להסדר. יושבת-ראש ועדת החינוך גם היא תתחייב, היושב-ראש שיבוא אחריה גם הוא פה, וגם הוא יתחייב ואפשר לעשות את הדבר הזה לטובת כל המערכת. תודה רבה. 

היו"ר חמי דורון:
       
       תודה רבה. אנחנו עוברים להצבעה. אנחנו מצביעים קודם כול על הצעת החוק של אורי אריאל, שהיא הצעת החוק העיקרית. אם היא תעבור, נצביע גם על הצעות החוק האחרות המצורפות. אם היא לא תעבור, גם הצעות החוק האחרות נופלות. הנפילה של הצעות החוק המצורפות אינה מחייבת הנחה מחדש. אם ירצו להציג אותן בעוד שישה חודשים פעם נוספת – יכולים, ולא צריך הנחה מחדש. 
       
       נא להצביע. 
       
הצבעה מס' 5
       
בעד ההצעה להעביר את הצעת החוק לדיון מוקדם בוועדה – 32
בעד ההצעה להסיר מסדר-היום את הצעת החוק – 41
נמנעים – אין
ההצעה להסיר מסדר-היום את הצעת חוק לימוד חובה 
(תיקון – ביטול תשלומי הורים), התשס"ה-2004, נתקבלה. 
       
היו"ר חמי דורון:
       
       32 בעד, 41 מתנגדים ואין נמנעים. אני קובע שהצעת החוק נפלה. שתי ההצעות המצורפות נפלו גם הן, והמציעים יוכלו להציע אותן בעוד שישה חודשים. 
       

הצעת חוק הספורט (תיקון - נציגי ציבור בהנהלת 
איגוד והתאחדות) (ייצוג לאוכלוסייה הערבית), התשס"ד-2004
 [הצעת חוק פ/1835; נספחות.]
(הצעת קבוצת חברי הכנסת)

היו"ר חמי דורון:
       
       אנחנו עוברים להצעת החוק הבאה: הצעת חוק הספורט (תיקון – נציגי ציבור בהנהלת איגוד והתאחדות) (ייצוג לאוכלוסייה הערבית), התשס"ד-2004, של חברי הכנסת ג'מאל זחאלקה, עזמי בשארה וואסל טאהא. ינמק חבר הכנסת ג'מאל זחאלקה. 
       
ג'מאל זחאלקה (בל"ד):
       
       כבוד היושב-ראש, נושא הצעת החוק הוא ספורט, ואני מקווה שחברי הכנסת יתייחסו להצעה בהתאם. לכאורה אין מחלוקות פוליטיות בנושא קידום הספורט בכלל, וכולם רוצים לקדם את הספורט בכל חלקי האוכלוסייה. יש, כמובן, חילוקי דעות פוליטיים בין קבוצות, אבל ספורט בכלל הוא נושא שלא צריך להיות מקור לחילוקי דעות פוליטיים. לכן, אני קורא לחברי הכנסת להתעלות מעל שיקולי דעת מפלגתיים ופוליטיים, להתייחס לנושא בממלכתיות ובגישה ספורטיבית. אפילו אוהדי "בית"ר ירושלים" בבית הזה, חבר הכנסת    בר-און, שחשים עוגמת-נפש אחרי ההפסדים התכופים של "בית"ר ירושלים" ל"בני-סח'נין", גם הם יתעלו מעל לשיקול הדעת הזה ויתמכו בהצעת החוק. 
       
יולי-יואל אדלשטיין (הליכוד):
       
       בספורט חשובה מאוד המשמעת. 
       
ג'מאל זחאלקה (בל"ד):
       
       אבל, חשוב גם שתהיה גישה ספורטיבית. אתה לא יכול בלי זה. 
       
       צריך להתייחס להצעת החוק משני היבטים. האחד, מצבו של הספורט במגזר הערבי, והמצב הזה עגום. חוץ מכדורגל, ואני אגיד כמה מלים על כדורגל, אין כמעט ענף ספורט מפותח. ענף השחייה, למשל, כמעט אין; כדוריד - אין, כדורעף - כמעט שאין, כדורסל – שתיים-שלוש קבוצות שנמצאות בקשיים גדולים; ספורט לנשים – אי-אפשר לדבר על קיום אמיתי של ספורט לנשים, אתלטיקה קלה – כנ"ל. מצב זה הוא בלתי נסבל ולא צריך להרבות מלים על חשיבותו של הספורט לבריאות וגם לנוער. כידוע, האלטרנטיבה להתעסקות בספורט אצל חלקים גדולים באוכלוסייה היא שימוש בסמים, עבריינות וכיוצא באלה. 
       
       אנחנו מציעים הצעה שמטרתה לקדם את הספורט במגזר הערבי על-ידי כך שיהיה ייצוג הולם באיגודים הארציים, בהתאחדויות ובארגוני ספורט ציבוריים. בכל ארגון צריכים להיות שלושה נציגי ציבור, אחד מהם לפחות יהיה נציג ערבי. אנחנו מקווים ששינוי בייצוג יביא לשינוי בשטח. 
       
       אמרתי שהספורט במגזר הערבי במצב קשה, חוץ מכדורגל, אבל, אדוני היושב-ראש, גם מצבו של הכדורגל בכי רע. קבוצת הדגל של המגזר הערבי בכדורגל, "בני-סח'נין", למרות הצלחותיה, אין לה מגרש ולא איצטדיון. את האור של האיצטדיון לא רואים בקצה המנהרה וחסרים מיליונים בשביל לגמור אותו. 
       
שר הבריאות דני נוה:
       
       הם יכולים לעבור לשחק באיצטדיון "טדי". 
       
ג'מאל זחאלקה (בל"ד):
       
       נכון, יש להם שם הצלחות. 
       
שר הבריאות דני נוה:
       
       לצערי הרב. 
       
ג'מאל זחאלקה (בל"ד):
       
       אני מקווה שאתה לא תצביע נגד החוק בגלל ההפסד של "בית"ר ירושלים", אתה וחבר הכנסת בר-און, שזה לא יהיה שיקול דעת. לא רק שהאיצטדיון לא נגמר, אלא שמגרש אימונים אין, וכל יום הם מתאמנים במקום אחר. חוסר במגרש אימונים לקבוצת עילית כמו "בני-סח'נין" - זה דבר בלתי נסבל. ההצלחה של "בני-סח'נין" ושל קבוצות אחרות אינה נובעת משיפור התשתיות ומהתמיכה בספורט במגזר הערבי. אפשר לומר שלמרות המצב העגום ולמרות המצב הקשה הן הצליחו לעשות זאת. אנחנו יכולים לתאר לעצמנו לאילו הישגים ניתן להגיע אם תהיה תמיכה מסיבית בספורט במגזר הערבי. 
       
       ידוע שבמקומות שונים בעולם, בלי להיכנס לניתוח מעמיק, קבוצות מיעוט דווקא מצליחות מאוד בספורט. אם מישהו רואה את המשלחת האמריקנית לאולימפיאדה, כמה שחורים במקצועות ספורט מסוימים – במיוחד במירוצים. לא בשחייה, אבל בכדורסל, באתלטיקה קלה, ברוב המקצועות, רואים שאחוז הספורטאים השחורים הרבה יותר גדול מאחוז השחורים באוכלוסייה האמריקנית. הספורט הוא אחד הביטויים או אחת הדרכים שמיעוט לאומי יכול להצטיין בו – מסיבות שונות. כיוון שהמחסומים בארץ הם כל כך גדולים, קשה לציבור הערבי ולבני ולבנות הציבור הערבי להגיע להישגים ולמקומות גבוהים, אבל אם הספורט יתפתח, אם תהיינה תשתיות ואם יהיה עידוד לספורט במגזר הערבי, ניתן להגיע בו להישגים עצומים, עם כל ההשלכות החיוביות של ספורט במגזר כמו המגזר הערבי. 
       
       הנציג או הנציגות שאנחנו מציעים בהצעת החוק שלנו היא לא בכל קבוצת כדורגל, היא לא בכל קבוצת כדורעף, אלא בארגונים ארציים בעיקר, וכמובן בשלוחותיהם האזוריות – ארגון הכדורעף, ארגון הכדורסל. דרך אגב, במשרד החינוך, התרבות והספורט – במינהל הספורט אין נציגים ערבים. אין עובדים ערבים במינהל הספורט. זה גם מצב בלתי נסבל. אני לא חושב שזו צריכה להיות דאגתו של הנציג הערבי בתוך ארגון הספורט הארצי בלבד, ורק הוא ידאג לקידום הספורט ברחוב הערבי, זו צריכה להיות דאגתם של כולם. אבל נוכחותו, הפרסונום, האיש שיהיה שם, יכול להעלות את הנושאים ולקדם את העיקרון, את הפרינסיפום, את זה שבעיות הספורט במגזר הערבי תועלינה בארגונים הארציים. 
        
       אלי פנו, למשל - ביישוב קלנסואה מנסים להקים קבוצת שחייה, של בנים ובנות, והם רוצים להתחרות בליגה הארצית ולקדם את זה. הקשיים שהם נתקלים בהם הם כל כך גדולים, כך שאם לא יהיה סיוע מרכזי מטעם משרד החינוך, התרבות והספורט ומטעם הארגונים הארציים, לא יהיה אפשר לקדם נושאים כאלה. וצריך. לא צריך רק בקלנסואה. בתחילה זו צריכה להיות, נגיד, הקבוצה הראשונה, אבל אחריה צריכות להיות עשרות קבוצות שחייה, למשל. 
       
       יש ענף ספורט שיש לגביו בעיה בחקיקה, ואני תומך בחקיקה בנושא הזה - מירוצי סוסים. זה ספורט נפוץ מאוד במגזר הערבי. יש הרבה סוסים מצטיינים ורוכבים מצטיינים, ומגיעים להישגים גם בתחרויות האזוריות וגם בתחרויות ארציות. זה גם נושא שצריך לקדם אותו, ויש פה פוטנציאל עצום. גם פוטנציאל כלכלי, דרך אגב, אם תעבור הצעת החוק בעניין קידום הספורט של מירוצי סוסים. 
       
       הנושאים שיש לקדם בספורט הם מגוונים. גם התשתיות בבתי-הספר - - - 
       
היו"ר חמי דורון:
       
       חבר הכנסת אלון, חבר הכנסת אלון, אתה רוצה לצעוק – זה בסדר, אבל לא כאן. אתה יכול לצעוק פה, מעל הדוכן, כשיגיע תורך. בבקשה, בכבוד, אבל לא כאן. 
       
ג'מאל זחאלקה (בל"ד):
       
       ספורטאים, כידוע, לא מתחילים את הקריירה הספורטיבית שלהם בגיל 18-19. בדרך כלל שחיינים מתחילים לשחות כשהם ביסודי; גם רצים וגם שחקני כדורגל. התשתיות של הספורט בבתי-הספר הערביים לא מייצרות היום – זה לא מפני שהמצב בבתי-הספר כל כך טוב יוצאים ספורטאים טובים. הכדורגלנים הערבים הטובים התחילו לשחק ברחוב. 
       
       לכן, אני מציע לכולם להצטייד ברוח ספורטיבית ולתמוך בהצעת החוק. כי, אדוני ראש הממשלה ורבותי חברי הכנסת, אם בעניין כמו ספורט לא תהיה תמיכה ולא יהיה ייצוג הולם של הציבור הערבי, אני לא יודע במה כן. תודה רבה. 
       
היו"ר חמי דורון:
       
       תודה רבה. גברתי, שרת החינוך, התרבות והספורט. 
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, מטרת הצעת החוק להוסיף סעיף בחוק הספורט ולחייב אגודת ספורט, ארגון ספורט, התאחדות ספורט ואיגוד הנתמכים מכוח חוק יסודות התקציב, שבהנהלתם יכהנו לפחות שלושה נציגי ציבור, שאחד מהם יהיה נציג האוכלוסייה הערבית. 
       
       אני רוצה להבהיר כאן, כי גופים נתמכים לפי חוק יסודות התקציב לא מחויבים בייצוג הולם של אוכלוסיות, ולכן אין מקום להחריג את גופי הספורט בהקשר זה מגופים נתמכים אחרים. 
       
       יותר מזה, הרכב גופי הספורט הוא עניין מקצועי בלבד ולא סקטוריאלי, ולכן אין מקום לחייב ייצוג של סקטור כזה או אחר. 
       
       אני רוצה להדגיש כאן, שזה שונה מחובת ייצוג לנשים בספורט, כי קיימת אבחנה ברורה בין ספורט נשים לבין ספורט גברים. אין אבחנה כזאת בין ספורט במגזר הערבי לבין ספורט במגזר היהודי. 
       
       אני רוצה עוד לציין, שלמעט בהקשרים מיוחדים, כגון חברות ממשלתיות, מינויים בשירות המדינה, אין חובת ייצוג לאוכלוסייה הערבית ואין מקום לחייב ייצוג כזה דווקא בגופי ספורט, ולכן אני תומכת בהחלטת ועדת השרים לחקיקה להתנגד להצעת החוק. 
       
היו"ר חמי דורון:
       
       תודה רבה. חבר הכנסת ג'מאל זחאלקה - חבר הכנסת עזמי בשארה, חבר הכנסת עזמי בשארה - יש לך חמש דקות, בבקשה. 
       
ג'מאל זחאלקה (בל"ד):
       
       התשובה שלי קצרה. 
       
       כבוד היושב-ראש, רבותי חברי הכנסת, אני יודע מה אמרה השרה. השרה אמרה מה המצב הקיים. אני מציע הצעת חוק לשנות את המצב הקיים. כלומר, אני יודע שאין חובת נציגות. לכן בא החוק. אם היתה חובת נציגות, לא הייתי מציע חוק. 
       
עסאם מח'ול (חד"ש-תע"ל):
       
       אבל אם אין חובה אין ייצוג, זאת הבעיה. 
       
ג'מאל זחאלקה (בל"ד):
       
       זה שיהיו נציגי ציבור – ועל זה לא ענתה השרה. לפני שאני מדבר על נציגי הציבור הערבי, היא לא ענתה אם צריכים להיות נציגי ציבור. בגופים רבים שהם גופים מקצועיים, יש מקום שיהיו נציגי ציבור. אני חושב שהמטרה של נציגי ציבור היא ראויה. זה דבר אחד. השני, בין נציגי הציבור האלה יהיה נציג ערבי. אני חושב שמטרת החוק היא ראויה. היא באה לקדם את הספורט, להביא חקיקה שתביא לשינוי המצב ולשיפורו, לא לצלם את המצב הקיים. במצב הקיים אנחנו מכירים. לכן באה הצעת החוק, כדי לעשות שינוי לטובה. זה העניין. תודה רבה.
       
היו"ר חמי דורון:
       
       תודה רבה. 
       
       אנחנו עוברים להצבעה. 
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה – 9
בעד ההצעה להסיר מסדר-היום את הצעת החוק – 42
נמנעים - אין
ההצעה להסיר מסדר-היום את הצעת חוק הספורט (תיקון – נציגי ציבור 
בהנהלת איגוד והתאחדות) (ייצוג לאוכלוסייה הערבית), התשס"ד-2004, נתקבלה. 
       
היו"ר חמי דורון:
       
       בעד - 9, 42 נגד. הצעת החוק לא עברה. 
       
דני יתום (העבודה-מימד):
       
       יש שתי הצעות שאתה מדלג עליהן?
       
היו"ר חמי דורון:
       
       לא. אנחנו כרגע דוחים. יש הצעה לתיקון פקודת מס הכנסה, שכבר נדונה, של חבר הכנסת עסאם מח'ול, והצעת חוק של חבר הכנסת אפי איתם, שאנחנו מדלגים עליה ונחזור אליה אחר כך. 
       
       
הצעת חוק למניעת אלימות במשפחה 
(תיקון - צו הגנה כנגד קטין), התשס"ד-2004
[הצעת חוק פ/2298; נספחות.]
 (הצעת קבוצת חברי הכנסת)
       
היו"ר חמי דורון:
       
       אנחנו עוברים להצעת חוק למניעת אלימות במשפחה (תיקון - צו הגנה כנגד קטין), התשס"ד-2004, מאת חברי הכנסת ענבל גבריאלי, זהבה גלאון ומיכאל מלכיאור. חברת הכנסת ענבל גבריאלי, הנמקה מהמקום.
       
ענבל גבריאלי (הליכוד):
       
       אדוני היושב-ראש, חברי הכנסת, כאשר נחקק, ב-1991, חוק למניעת אלימות במשפחה, מה שעמד לנגד עיני המחוקק הוא בעיקר מצוקתם של נשים וילדים בשל אלימות והתעללות במסגרת המשפחה. בחוק, כנדבך נוסף להגנת בני-המשפחה שהם קורבן לאלימות, נקבע מנגנון מהיר למתן צווי הגנה, למעשה צווי הרחקה, כנגד בני-משפחה, כך שיוכלו להרחיק אותו בן-משפחה פוגע כדי להגן על בני-משפחתו. מצב שנראה כאילו נעלם מעיני המחוקק הוא מצב שבו דווקא הקטין הוא הפוגע ודווקא הקטין הוא זה שכנגדו צריך לתת את צו ההגנה, צו ההרחקה. הצעת החוק הזאת באה לאפשר את מתן צו ההגנה כנגד קטין. 
       
       חשוב לי מאוד לציין, שמכיוון שיש איזו בעייתיות ויש השלכות על אחריות ההורים לילדיהם, יש תנאים מספר, כמו מציאת מקום מגורים ומציאת אחראי לקטין לתקופה שבה הוא יורחק. רק בהתקיים התנאים האלה ניתן יהיה לתת צו הגנה כנגד קטין שפוגע בבני-משפחתו. 
       
       אני מבקשת מחברי הבית לתמוך בהצעה בקריאה טרומית. תודה.
       
היו"ר חמי דורון:
       
       תודה רבה. גברתי שרת המשפטים, בבקשה.
       
שרת המשפטים ציפי לבני:
       
       אדוני היושב-ראש, חברי הכנסת, גם הממשלה חושבת שהמצב הקיים מצריך תיקון. באמת, יש בעיה קיימת בחוק בנוסחו היום. לצערנו, זו לא בעיה תיאורטית. לכן, הממשלה מסכימה לעיקרון. מאחר שבמהלך הדיון העירו המשרדים השונים הערות לנוסח המוצע, הממשלה תתמוך בהצעת החוק כפוף לכך שהמציעה תסכים לתאם את הנוסח עם הממשלה. מהנהוני הראש של המציעה אני מבינה שיש כאן הסכמה.
       
היו"ר חמי דורון:
       
       כן, אבל יש לנו כאן עוד מציעים. חברת הכנסת זהבה גלאון, את מסכימה?

זהבה גלאון (יחד):
       
       כן.
       
היו"ר חמי דורון:
       
       סגן שר החינוך מלכיאור, אדוני מסכים להצעתה של השרה?
       
משה גפני (דגל התורה):
       
       הוא לא יכול.
       
היו"ר חמי דורון:
       
       סליחה. אתה צודק. 
       
רוני בר-און (הליכוד):
       
       - - -
       
היו"ר חמי דורון:
       
       אני לא יודע לכמה זמן.
       
רוני בר-און (הליכוד):
       
       סמכויות להחליט - - -
       
היו"ר חמי דורון:
       
       חבר הכנסת בר-און, אני לא מחליט, אני רק מפקפק. 
       
       אנחנו עוברים להצבעה.
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה - 32
נגד - אין
נמנעים - 1
ההצעה להעביר את הצעת חוק למניעת אלימות במשפחה (תיקון - צו הגנה 
כנגד קטין), התשס"ד-2004, לדיון מוקדם בוועדת החוקה, חוק ומשפט נתקבלה.
       
היו"ר חמי דורון:
       
       בעד - 32, נגד - אין ונמנע אחד. אני קובע שההצעה עברה, ועל-פי תקנון הכנסת הוועדה המוסמכת לדון היא ועדת החוקה, חוק ומשפט.
       
ענבל גבריאלי (הליכוד):
       
       אדוני היושב-ראש, זו טעות או שאתה אכן נמנעת?
       
היו"ר חמי דורון:
       
       נמנעתי. מותר לי?
       
רוני בר-און (הליכוד):
       
       היושב-ראש נייטרלי.
       
היו"ר חמי דורון:
       
       תודה. חבר הכנסת בר-און, אני שמח שעברתי את המבחן שלך.
       
רוני בר-און (הליכוד):
       
       לפרק זמן מוגבל.
       
היו"ר חמי דורון:
       
       אין לי ספק.


הצעת חוק השיפוט הצבאי (תיקון - סרבנות), התשס"ד-2004
[הצעת חוק פ/1910; נספחות.]
 (הצעת קבוצת חברי הכנסת)
       
היו"ר חמי דורון:
       
       אנחנו עוברים להצעת חוק השיפוט הצבאי (תיקון - סרבנות), התשס"ד-2004, מאת חבר הכנסת אהוד רצאבי וקבוצת חברי הכנסת. חבר הכנסת רצאבי, הנמקה מהמקום. בבקשה.
       
אהוד רצאבי (שינוי):
       
       אדוני היושב-ראש, חברי הכנסת, מטרתה של הצעת חוק זו היא לקבוע כעבירה כל שימוש בדרגה צבאית או בהשתייכות ליחידה מובחרת, ומכאן השפעה של אדם בעל מעמד ציבורי, בקריאה להימנע מביצוע הוראות כל דין, לרבות קריאה לסרבנות וסירוב פקודה. החוק הקיים אינו קובע זאת כעבירה. הדבר היה נכון בעבר ונכון גם היום, עת בעלי דרגות בכירות יוצאי יחידות מובחרות ואחרים בעלי מעמד ציבורי - - -
       
היו"ר חמי דורון:
       
       אדוני השר שטרית, חברי הכנסת מהעבודה, רבותי, זה בלתי אפשרי.
       
אהוד רצאבי (שינוי):
       
       מכיוון שטענו שהרמקול היה סגור, אתחיל מן ההתחלה. 
       
       כבוד היושב-ראש, חברי הכנסת, מטרתה של הצעת חוק זו היא לקבוע כעבירה כל שימוש בדרגה צבאית או בהשתייכות ליחידה מובחרת, ומכאן השפעה של אדם בעל מעמד ציבורי, בקריאה להימנע מביצוע הוראות כל דין, לרבות קריאה לסרבנות וסירוב פקודה. החוק הקיים אינו קובע זאת כעבירה. הדבר היה נכון בעבר ונכון גם היום, עת בעלי דרגות בכירות יוצאי יחידות מובחרות ואחרים בעלי מעמד ציבורי קוראים לסירוב פקודה. 
       
       לבקשת הממשלה אני מאשר את הסכמתי לתיאום נוסח החוק עם הממשלה בדיוני הוועדה הרלוונטית. אודה לכם אם תתמכו בהצעה. תודה.
       
היו"ר חמי דורון:
       
       תודה.  גברתי שרת המשפטים, בבקשה.
       
שרת המשפטים ציפי לבני:
       
       אדוני היושב-ראש,חברי הכנסת, קודם כול, יובהר שסרבנות עצמה היא עבירה על-פי החוק, וגם כך קריאה לסרבנות, אם על-ידי חייל ואם על-ידי אזרח, היא עבירה פלילית. לכאורה, הצעת החוק היתה הצעה מיותרת, כי החוק נותן מענה. אבל, חשבנו לנכון, שלאור המצב והתופעות הקשות מאוד שאנחנו רואים ושימוש באמת של חיילי מילואים בדרגתם כדי לקרוא לדבר הבלתי-נסבל הזה מבחינתנו גם בחברה, בשיתוף עם המציע סוכם אתו שהנוסח יחמיר את חוק השיפוט הצבאי - מקום שבו אדם, חייל במילואים, עושה שימוש בדרגתו או בשם היחידה כדי לקרוא לחיילים אחרים שלא לציית לפקודה. במקרה כזה, אנחנו מכפילים גם את העונש בחוק השיפוט הצבאי. הנוסח הזה תואם עם המציע. 
       
       בנסיבות האלה אנחנו נתמוך בהצעה, ולו בשביל המסר שראוי שיצא מהבית הזה עקב תופעות הסרבנות.
       
היו"ר חמי דורון:
       
       גברתי, תודה רבה. 
       
       אנחנו עוברים להצבעה.
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה - 29
נגד - 1
נמנעים - אין
ההצעה להעביר את הצעת חוק השיפוט הצבאי (תיקון - סרבנות), 
התשס"ד-2004, לדיון מוקדם בוועדת החוץ והביטחון נתקבלה.
       
היו"ר חמי דורון:
       
       בעד - 29, נגד - 1 ואין נמנעים. אני קובע שהצעת החוק עברה, ועל-פי תקנון הכנסת היא תעבור לוועדת החוץ והביטחון.

       
הצעת חוק יום חינוך ארוך ולימודי העשרה 
(תיקון - תחולה על מוסד חינוך מוכר), התשס"ה-2004
[הצעת חוק פ/2814; נספחות.]
(הצעת חבר הכנסת משה גפני)
       
היו"ר חמי דורון:
       
       אנחנו עוברים להצעת חוק יום חינוך ארוך ולימודי העשרה (תיקון - תחולה על מוסד חינוך מוכר), התשס"ה-2004. חבר הכנסת משה גפני, הנמקה מהמקום. בבקשה.
       
משה גפני (דגל התורה):
       
       אדוני היושב-ראש, רבותי חברי הכנסת, אני מתכבד להגיש הצעת חוק יום חינוך ארוך ולימודי העשרה (תיקון - תחולה על מוסד חינוך מוכר). ביישובים ובשכונות שבהם חלים הכללים של לימודי העשרה ויום לימודים ארוך, הם יחולו גם על החינוך המוכר. הצעת חוק דומה הוגשה על-ידי חבר הכנסת משולם נהרי בשבוע שעבר, ואני מבקש לאשר את הצעת החוק הזאת כפי שהכנסת אישרה בשבוע שעבר. היא מוצמדת לחוק הזה. תודה רבה.
       
היו"ר חמי דורון:
       
       תודה רבה. מה עמדת הממשלה? איפה שרת החינוך?
       
יעקב מרגי (ש"ס):
       
       הנמקה מהמקום - זה בעד.
       
אורי אריאל (האיחוד הלאומי - ישראל ביתנו):
       
       ראש הממשלה אחראי על ענייני - - -
       
היו"ר חמי דורון:
       
       גם ראש הממשלה איננו. אין אף שר פה? סגן השר מלכיאור, אולי אתה תענה. אתה סגן שר החינוך.
       
גדעון סער (הליכוד):
       
       השר עזרא, תגיד שהממשלה תומכת.
       
השר לביטחון פנים גדעון עזרא:
       
       הממשלה איננה מתנגדת להצעה של חבר הכנסת גפני וממליצה להצביע בעד.
       
אורי אריאל (האיחוד הלאומי - ישראל ביתנו):
       
       הוא לא צריך לתאם את זה?
       
מל פולישוק-בלוך (שינוי):
       
       היא לא מתנגדת. לזה הממשלה לא מתנגדת?
       
היו"ר חמי דורון:
       
       רבותי, אנחנו עוברים להצבעה.
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה - 19
נגד - 5
נמנעים - אין
ההצעה להעביר את הצעת חוק יום חינוך ארוך ולימודי העשרה (תיקון - תחולה על 
מוסד חינוך מוכר), התשס"ה-2004, לדיון מוקדם בוועדה שתקבע ועדת הכנסת נתקבלה.
       
היו"ר חמי דורון:
       
       בעד - 19, נגד - 5 ואין נמנעים. אני קובע שהצעת החוק עברה. היא תעבור לדיון בוועדת החינוך, התרבות והספורט.
       
גדעון סער (הליכוד):
       
       כספים.
       
היו"ר חמי דורון:
       
       ועדת הכנסת תחליט.
       
     
הצעת חוק עבודת נשים (תיקון - פיצויים עונשיים), התשס"ד-2004
       [הצעת חוק פ/2339; נספחות.] 
(הצעת קבוצת חברי הכנסת)
       
היו"ר חמי דורון:
       
       אנחנו עוברים להצעת החוק הבאה: הצעת חוק עבודת נשים (תיקון – פיצויים עונשיים), התשס"ד-2004, של חברי הכנסת גילה גמליאל, רשף חן וגילה פינקלשטיין. הנמקה מהמקום של חברת הכנסת גילה גמליאל.
       
גילה גמליאל (הליכוד):
       
       אדוני היושב-ראש, חברי וחברות הכנסת, הצעת חוק עבודת נשים (תיקון – פיצויים עונשיים), התשס"ד-2004 – אנחנו מודעים לתופעה שלמרות כל החוקים שחוקקנו עד היום סביב איסור האפליה בגין היריון בקבלה לעבודה וגם איסור אפליה בפיטורי נשים בגין היותן בהיריון, מעסיקים עדיין מנצלים את עצם העניין.
       
       הצעת החוק מציעה לקבוע, כי במקרים שבהם בית-המשפט או בית-הדין האזורי לעבודה נוכח לדעת כי מעביד הפר את הוראות חוק עבודת נשים ביודעין ובזדון, הוא יהיה רשאי לחייב את המעביד בתשלום פיצויים עונשיים לעובדת בסכום שלא יעלה על כפל הנזק הכספי הממשי שנגרם בגין ההפרה או על 50,000 שקלים חדשים, לפי הגבוה מביניהם. 
       
       אני רוצה להודות לממשלה על התמיכה בחוק ולקרוא לחברי וחברות הבית הזה לתמוך בה. תודה.

היו"ר חמי דורון:
       
       תודה רבה לחברת הכנסת גילה גמליאל. מאחר שאין תשובת ממשלה, אנחנו נעבור להצבעה. 
       
       רבותי, אנחנו מצביעים.
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה –  19
נגד – אין
נמנעים – 1
ההצעה להעביר את הצעת חוק עבודת נשים (תיקון – פיצויים עונשיים), 
התשס"ד-2004, לדיון מוקדם בוועדת העבודה, הרווחה והבריאות נתקבלה.

היו"ר חמי דורון:
       
       19 חברי כנסת בעד, אין מתנגדים, נמנע אחד. אני קובע שהצעת החוק עבודת נשים (תיקון – פיצויים עונשיים), התשס"ד-2004, תעבור לוועדה.
       
גדעון סער (הליכוד):
       
       לוועדה למעמד האשה.
       
שאול יהלום (מפד"ל):
       
       ועדת העבודה והרווחה.
       
היו"ר חמי דורון:
       
       תעבור לוועדת הכנסת.
       
גדעון סער (הליכוד):
       
       הסרתי את תביעתי לוועדה למעמד האשה. אנחנו גם מבקשים לוועדת העבודה והרווחה.
       
היו"ר חמי דורון:
       
       מאחר שהוסרה התביעה להעביר לוועדה למעמד האשה, ההצעה תעבור לוועדת העבודה, הרווחה והבריאות. בכך סיימנו את פרק החוקים.
       

הצעות לסדר-היום
השביתה בדואר-נע ברחבי הארץ
       ("דברי הכנסת", חוב' י"ג, עמ'  .) 
       
היו"ר חמי דורון:
       
       אנחנו עוברים להצעות לסדר-היום. הצעות לסדר-היום מס' 5475, 5484 ו-5537 - השביתה בדואר-נע ברחבי הארץ, של חברי הכנסת ישראל אייכלר, שאול יהלום ואורית נוקד.
       
אורית נוקד (העבודה-מימד):
       
       תשובה והצבעה.
       
היו"ר חמי דורון:
       
       נחמד מאוד, אין שרה. אין נציג ממשלה כאן.
       
זבולון אורלב (מפד"ל):
       
       צריך לסגור את הישיבה.
       
היו"ר חמי דורון:
       
       יכול להיות שזה מה שנעשה, האמן לי. אין שום נציג לממשלה כאן, וכבר החלטנו בנשיאות שלא יהיה מצב שלא יהיה נציג לממשלה. יש כל כך הרבה שרים, כל כך הרבה סגני שרים, הם כולם מסתובבים כאן, מישהו מהם צריך להיות כאן, זה הכול.
       
משה גפני (דגל התורה):
       
       אולי נמנה עכשיו שרים אחרים.
       
היו"ר חמי דורון:
       
       יכול מאוד להיות שזה מה שצריך, אנחנו יכולים לעשות על זה גם הצבעה.
       
זבולון אורלב (מפד"ל):
       
       נמנה שר מיהדות התורה.

היו"ר חמי דורון:
       
       נכון, את חבר הכנסת גפני נמנה אולי לראש ממשלה.

משה גפני (דגל התורה):
       
       אתה תצביע בעד?
       
היו"ר חמי דורון:
       
       אני מנוע מלהגיב בשלב זה, חבר הכנסת גפני.
       
אורי אריאל (האיחוד הלאומי - ישראל ביתנו):
       
       אדוני היושב-ראש, האם ניתן לעשות רבע שעה הפסקה לארוחת צהריים?
       
היו"ר חמי דורון:
       
       אני מכריז על חמש דקות הפסקה, עד שיהיה נציג ממשלה כאן, רבותי.
       
       (הישיבה נפסקה בשעה 14:24 ונתחדשה בשעה 14:28.)

היו"ר חמי דורון:
       
       רבותי, נפתח את הישיבה מחדש, מאחר ששרת התקשורת נמצאת כאן, וכרגע יש נציג הממשלה. גברתי השרה, יש הצעה לסדר-היום בנושא השביתה בדואר-נע ברחבי הארץ, ואת צריכה לתת את תשובתך, ולאחר מכן - הצבעה. לאחר מכן, יש לנו הצעה נוספת לסדר-היום של חבר הכנסת שלמה בניזרי, הצעה רגילה לסדר-היום, שגם עליה את אמורה לענות. אני מציע שקודם תעני על ההצעה הראשונה, נצביע עליה, ולאחר מכן, אם חבר הכנסת בניזרי יהיה כאן, נעביר את ההצעה  שלו. אם לא, אז לא.
       
שרת התקשורת דליה איציק:
       
       אדוני היושב-ראש, חברי חברי הכנסת, גברתי סגנית השר - בקרוב שרה; אדוני היושב-ראש, מדובר במשהו שלמעשה כבר איננו - ראיתי גם את השאילתא של חבר הכנסת שאול יהלום ואחרים שהצטרפו לבקש תשובה מהשר הקודם השר אולמרט, מדוע יש שביתה שפוגעת בעיקר בפריפריה. 
       
       אני חייבת לומר, שכפי שאתם מבינים העיצומים הופסקו. ערב כניסתי לתפקיד, עוד לפני שהייתי בתפקיד, בלי לעשות מחטף, השתדלתי לדבר עם עופר עיני, ואני שמחה מאוד שהוא נענה לבקשתי וגם הפסיק את השביתה. זה עוד לא אומר שהבעיה נפתרה, וזה עוד לא אומר שלא יהיו שיבושים בזמן הקרוב. אתם יודעים ששינויים מביאים אתם תזוזות.
       
       אני חייבת לומר, חבר הכנסת שאול יהלום וגברתי סגנית השר, שאני לא מאוד מאוד בקיאה בנושא. בכלל, אני למדתי ששר שאומר שהוא לומד, וזה נורא מפתיע אנשים. מה לעשות, אני לא יודעת הכול בארבעת הימים. בסך הכול אני שרה ארבעה ימים נטו, ואני לא יודעת הכול. לכן גם בעיתון "מעריב" וגם בעיתונים אחרים ילמדו שאני אומרת: אני לומדת. אני לומדת את הנושא הרבה יותר לעומק. אני מבינה שהדחיפות שלו ירדה מסדר-היום, כמו שאתם מבינים, מפני שאין שביתה בשלב זה. על כן, כשאהיה מצוידת ביותר חומר, אשמח להשיב לכם. 
       
שאול יהלום (מפד"ל):
       
       - - - 
       
היו"ר חמי דורון:
       
       מה גברתי מציעה?
       
שרת התקשורת דליה איציק:
       
       כך אני ממליצה - להעביר את הנושא לוועדת הכלכלה. 
       
היו"ר חמי דורון:
       
       בבקשה. את סגנית השר אני לא יכול לשאול, אני מניח, כי היא עדיין לא בממשלה. 
       
       חבר הכנסת שאול יהלום, אתה מסכים, נכון? 
       
שאול יהלום (מפד"ל):
       
       מסכים להעברה לוועדה.
       
היו"ר חמי דורון:
       
       יפה. חבר הכנסת אייכלר איננו, אז זה לא רלוונטי. 
       
       אנחנו עוברים להצבעה. ההצבעה בעד היא להעביר לוועדת הכלכלה, ההצבעה נגד היא להסיר מסדר-היום. אנחנו מצביעים, בבקשה.
       
הצבעה מס' 11
       
בעד ההצעה להעביר את הנושא לוועדה - 7
נגד - אין
נמנעים - אין
ההצעה להעביר את הנושא שהעלה חבר הכנסת שאול יהלום לוועדת הכלכלה נתקבלה. 
       
היו"ר חמי דורון:
       
       שבעה בעד, אין מתנגדים, אין נמנעים. הנושא יעבור לדיון בוועדת הכלכלה. 
       

הצעה לסדר-היום 
התנהגותם של פקחי משרד התקשורת כלפי ערוצי הקודש

היו"ר חמי דורון:
       
       נעבור להצעה לסדר-היום של חבר הכנסת בניזרי, שמספרה 5663: התנהגותם של פקחי משרד התקשורת כלפי ערוצי הקודש. תשיב לך שרת התקשורת. 
       
שלמה בניזרי (ש"ס):
       
       אדוני היושב-ראש, רבותי חברי הכנסת, גברתי השרה - ברכותי להתמנותך לעוד תפקיד ממגוון התפקידים הרבים שמלאת עד היום בנאמנות ובמקצועיות. אעיד על כך כחבר אתך בממשלות השונות.
       
       בשבוע שעבר הגיעו פקחי משרד התקשורת בליווי משטרת ישראל לכמה תחנות רדיו. במקרה מדובר בתחנות רדיו עם זהות חרדית בשם "קול הנשמה" ו"קול האמת". אותם פקחים פשטו על תחנות השידור, וכשהם נכנסו לשם הם התחילו להחרים ציוד. פנו אליהם אותם אנשים ששידרו באולפן ואמרו להם: סליחה, מה אתם רוצים? אנחנו משדרים כחוק. למה אתם חושבים שאנחנו משדרים שלא על-פי חוק? אנחנו משדרים דרך לוויין ודרך האינטרנט. לא ראינו בשום מקום שכתוב שאסור לשדר דרך לוויין שמשדר לאירופה ולארצות-הברית, ודרך האינטרנט. אם תראו לנו שאסור - בבקשה. 
       
       הם ביקשו מהם - רגע, יש לכם איזה צו בית-משפט? לא, אין צו בית-משפט. נכנסים כך, לוקחים ציוד בשווי מאות אלפי שקלים, עוצרים שם את הרב פוקס, רב בישראל, תלמיד-חכם גדול. עוצרים אותו עם אזיקים במשך שעתיים בתוך האולפן יחד עם שני שדרים נוספים. אחר כך לוקחים אותו למגרש-הרוסים ועוצרים אותו שם זמן ארוך. הוא אומר להם: תשמעו, בעוד כמה שעות יש לי חתונה. בסך הכול שידרתי. אני לא בעל התחנה ולא כלום. בנוסף, הציוד הוחרם.
       
       הם פנו אלי, כי גם אני - לא תאמיני - משדר בתחנה הזאת. אני משדר - אני אומר לך דוגרי. אני, חבר כנסת, משדר. יש לי תוכנית שבועית באמצע השבוע. איך חבר כנסת עובר על החוק? לא - בזמני התקשרתי ליועץ המשפטי של משרד התקשורת ושאלתי אותו אם שידורים באינטרנט ובלוויין לאירופה או לארצות-הברית נחשבים עבירה על החוק. הוא אמר: לא נראה, והתחיל לגמגם. לא הבנתי ממנו עד לרגע זה שיש איסור על-פי חוק לשדר ברדיו, ולכן אני משדר. אם הייתי יודע שעל-פי חוק - - - 
       

היו"ר חמי דורון:
       
       - - -
       
שלמה בניזרי (ש"ס):
       
       ברגע שהוא לא אמר לי שזה אסור, הבנתי שזה בסדר גמור, כי הוא היה צריך להגיד לי - אסור. דיברתי עם עורכי-דין, ושאלתי אותם. אם יש בעיה לא אשדר, חס ושלום. אני לא אעבור על החוק, עם כל הכבוד והרצון שלי לדבר עם הציבור הרחב. 
       
       אבל במקרה הזה הם באו ולקחו את הציוד, והשאירו אותם תלויים עכשיו ארץ על בלימה. התקשרו אלי האנשים מארצות-הברית, ושלחו אלי מכתב. במכתב הם כותבים לי כך - זה הגיע גם למשרד התקשורת ולמשטרה: "הנדון: בקשה להחזרת הציוד שלנו. לצורך הזמנת רבנים ואישים אורחים מישראל לדבר בשידור חי ברדיו לווייני למנויים בכל רחבי העולם, ולצורך העברת השידורים המוקלטים בישראל לכל העולם", כותבת אותה עמותה, "רכשנו והתקנו ציוד יקר מאוד באולפן ששכרנו בירושלים. השידור מועבר באמצעות רשת בין-לאומית פרטית לשלושה לוויינים במקביל, וגם לשרת רדיו אינטרנט בארצות-הברית. שלושת הלוויינים הם Telstar בארצות-הברית, Hispasat בדרום-אמריקה ו-Hotbird באירופה - מגיע גם לישראל. אין, ולא היו לנו שום משדרים וציוד לא חוקי בישראל. האולפן מחובר אך ורק לרשת הפרטית שלנו, בפיקוח אנשי מקצוע, וכל הציוד מאושר על-ידי משרד התקשורת בישראל. אנו לא מחזיקים במקום זה ובשום מקום כל ציוד לא חוקי. מכיוון שאנשיכם פרצו ביום שלישי, 11 בינואר 2005, למקום, הפסיקו את התוכנית, לקחו את כל הציוד שלנו, שברו והרסו רכוש שכולו נמצא בבעלותנו; האנשים שלכם שביצעו את המעשה ראו מייד כי השידור ממשיך גם אחרי שניתקו את הכבל, כי השידור לא מתבצע מהמקום, אלא באולפן בניו-יורק, שהמשיך מייד את התוכניות במקום שבו הן נפסקו". לכן, הם פונים גם לשרה וגם למשטרה בבקשה להחזיר את הציוד. 
       
       לכאורה, אני יודע מה תשאלי אותי: אתה אומר שזה מועבר באמצעות אינטרנט ובאמצעות לוויין. אז לוויין אתה צריך לקלוט באמצעות מכשיר מיוחד, שקולט לוויין, ואינטרנט הוא אינטרנט. אם כך, איך קולטים בארץ בתדר 102.5? התשובה פשוטה: יש אנשים מסוימים שקולטים את התדר דרך הלוויין או האינטרנט. הם שמים משדרים, ומעבירים את זה. לכן אנשים יכולים לקלוט את זה בבתים פרטיים. 
       
       אלו שעושים את הדבר הזה הם העבריינים; אני מסכים אתך. אותם צריך לתפוס. אלו ששמים את המשדרים, לוקחים שידור וממסירים אותו הלאה במדינת ישראל, בהם באמת צריך לטפל. הם עבריינים, כי על-פי חוק עדיין לא פתרנו את הבעיה. אבל, אלו שמשדרים מארצות-הברית או אלו שיושבים כאן בארץ ומביאים רבנים כדי לדבר - כמוני; אנחנו מדברים לארצות-הברית, ללוויין שם - אני לא מצליח להבין מהי הבעיה, אלא אם כן תגיד לי כבוד השרה כאן - אני מתאר לעצמי שבאת עם נימוקים משכנעים מן הסתם, כדי להוכיח שאנחנו עבריינים. אין בעיה. 
       
       אבל אם לא, ראשית אני דורש ממך, גברתי השרה - הרי זה כסף שלא התקבל מהמדינה; זה כסף של אנשים קשי-יום, שאין להם מה לאכול, אבל הם רוצים פשוט שתהיה להם תקשורת מסוג אחר. 
       
       בשנת 1996, עוד בממשלת ביבי, ניהלתי את המשא-ומתן עם ראש הממשלה ועם לימור לבנת, שהיתה אז שרת התקשורת, והקמנו את ועדת רוקח-בניזרי. הבאנו אנשים מכל התקשורת - חילונים ודתיים, כולם יחד - וכולם הגיעו למסקנה שהציבור המקופח ביותר בתקשורת במדינת ישראל הוא הציבור החרדי. למה? כי הם לא רואים טלוויזיה, הם מאזינים הכי הרבה לרדיו. הם לא רוצים לשמוע את הפרסומות של "קליניקה און", או את הפרסומת החדשה - אני לא רוצה אפילו לנקוב בשמה כי אני מתבייש.  
       
	אתמול הלכתי לבית-הכנסת. בא אלי אדם בן 70-80, אדם ירא-שמים, פרסי, ואמר: אני הולך עכשיו לשר, אני הולך עכשיו לנשיא. שאלתי אותו: מה קרה? הוא אמר: כל הסיפור הזה על האלוף-משנה, עם כל ההטרדה המינית, זה לא בשבילי. אני לא רוצה לשמוע. אתה יודע באיזו מבוכה הייתי? 

	חמותי, שתהיה בריאה, חולה במחלה, השם ישמור. כבר היא מקבלת טיפולי כימותרפיה, עכשיו היא עברה להקרנות. היא מגיעה הביתה שפוכה, גמורה, אין לה מה לעשות. כל היום היא שוכבת במיטה. הדבר היחיד שהיא עושה הוא לשבת ולשמוע את תחנות הרדיו בערוצי הקודש, כי היא לא תשמע דברים אחרים. יש שם תוכניות לילדים, מביאים מספרי סיפורים. אין לנו מתנ"סים, אין לנו תחנות רדיו חילוניות, אין טלוויזיה, אין כבלים. אנחנו לא רוצים לכבול את עצמנו באותם כבלים. יש לנו המינימום שבמינימום, שאנחנו רוצים להעביר מסרים לפי אמונתנו. 

	כל הוועדות אמרו: הציבור החרדי צריך תקשורת, צריך, צריך, צריך. הגענו ליישום של ההחלטות, והמשנה ליועץ המשפטי לממשלה דאז, דידי לחמן-מסר, עשתה לנו כל מיני בעיות, כל מיני הגבלות. 

       גברתי השרה, אני רוצה לפנות אלייך – מה אני אגיד לך, "בפנייה נרגשת"? אני אשחק אותה שחקן עכשיו? אני רוצה להגיד לך דברים מכל הלב. אני מדבר עם האנשים בתוכניות האלה, הם זועקים. הם אומרים: הם רוצים שנהיה אזרחים נאמנים במדינת ישראל, לא רוצים שנתמרד, לא רוצים שנעשה כלום. מה אנחנו משדרים שם? בסך הכול דברי תורה, דברי מוסר, הלכות שמתאימות לציבור שלנו. אם שינוי תרצה לעשות רדיו לציבור שלה, אני אף פעם לא אתנגד. היום תחנות הרדיו מדברות לציבור החילוני, לא אלינו. 
       
היו"ר חמי דורון:
       
       מה עם רדיו "קול חי"?
       
שלמה בניזרי (ש"ס):
       
       זה לא בשבילנו, ואני אסביר. 
       
       מה שאני מבקש ממך עכשיו זה שני דברים. דרך אגב, ביקשנו פגישה אתך, אני מקווה שהיא תצא לפועל. בשנה שעברה קידם השר אולמרט הצעת חוק האומרת: מצד אחד, החמרה על שדרני הרדיו ועל תחנות הרדיו הפיראטיות; מצד שני, הקצאת שלושה ערוצי רדיו לציבור הדתי-הלאומי והחרדי, כי זה מה שיש היום במחסנית מבחינת תדרים. אמרנו, בסדר. הוא מגיע לפה עם הצעת החוק, אחרי שעברה בקריאה ראשונה, מביא אותה לקריאה שנייה ולקריאה שלישית, פתאום אנחנו רואים פיצול. הוא מביא מצד אחד החמרה בענישה, ואת כל החוקים שהעברנו פה בקיץ האחרון, ומצד שני הוא אומר: לנושא של ערוצי הקודש אין לנו זמן עכשיו, בהזדמנות. זה תקוע עכשיו  בוועדת הכלכלה. כשדיברתי אתו לפני חודש-חודשיים, כשהוא עוד לא ידע שהוא יתחלף, הוא אמר: הקמתי ועדה שתבדוק יישום. את מכירה איך קוברים אצלנו דברים, ועדה של הוועדה. אבל, כיוון שאני מכיר אותך כאשת מעשה ואשת ביצוע, אני ממש מבקש ממך – אני לא יודע אם להגיד "מתחנן", האמיני לי, זה לא בשמי, אני מדבר בשם ציבור כל כך רחב, מאות אלפים. 
       
       התקשרו אלי מארצות-הברית בשידור בשבוע שעבר ואמרו לי: תגיד לי, אתם מדברים בשם הדמוקרטיה? מה זה שאצלכם כל שתי דקות סוגרים תחנה, לוקחים ציוד שנקנה בכספם הפרטי של אנשים? אם מישהו עובר עבירה ומשדר את זה ומאפנן את זה על תדרים אחרים, טפלו בו. איפה נשמע דבר כזה, להיכנס לתוך ערוצי קודש, לקחת את הציוד, לעצור אנשים, להרוס ציוד או להחרים ציוד ולא להחזיר אותו? למה ההתנכלות הזאת? אחר כך אתם אומרים: אתם לא אזרחים נאמנים של המדינה. אנחנו אזרחים נאמנים ביותר, האמיני לי. 
       
       מה שצריך עכשיו לעשות הוא לפעול לחקיקה מהירה ולהביא את הדבר הזה, כפי שכולם מאמינים. כולם סוברים שצריך לפתור את הבעיה, כי זאת הבעיה. אם לא, אתם אומרים לנו: לכו, תהיו עבריינים. אנחנו לא רוצים להיות עבריינים, אנחנו רוצים לפתור את הבעיה. דבר שני, אני מבקש ממך, מכיוון שזה קשור גם למשרדך וגם למשרד לביטחון פנים, להחזיר את הציוד. הציוד נלקח שלא כחוק ושלא כהוגן.  

	לשאלתך לגבי רדיו "קול חי", בסדר, הוא רדיו שנקרא רדיו דתי. הוא לא מייצג בדיוק את הדברים שאנחנו רוצים. איך אתם אוהבים להגיד? יש זרמים ביהדות. מבחינת השקפת העולם שלנו, הוא לא חרדי מבחינתנו. יש בו דברים יפים, מעניינים, אבל בסך הכול זה לא מייצג.  

	גברתי השרה, אני מבקש ממך בדברייך להתייחס לכל הדברים, אבל הייתי רוצה לשמוע שתי תשובות, גם בנושא הציוד וגם בנושא החקיקה. יש לי פה המכתב עם תרשים הפריסה של הלוויינים, איך זה עובד. אם תרצי, אני אעביר לך. תודה. 

היו"ר חמי דורון:
       
       תודה רבה. גברתי השרה, בבקשה תשובתך. 
       
שרת התקשורת דליה איציק:
       
       אדוני היושב-ראש, חברי חברי הכנסת, חבר הכנסת בניזרי, אני רוצה שתדע שיושב-ראש סיעת ש"ס, חבר הכנסת אלי ישי, כבר פנה אלי בסוגיה זו, ואני מאמינה באמונה שלמה שתושבי מדינת ישראל רשאים לבחור מה שהם רוצים לראות, אלא אם כן הגבול הוא דברים שהדעת או השכל או האוזן אינם סובלים באורח קיצוני בהחלט. זה איננו הנושא. הנושא הוא לא התוכן המשודר מהתחנה.
         
       אני רוצה שתדע שכבר ביקשתי מיושב-ראש הוועדה, פרופסור צוקרמן, שיהיה אצלי ביום ראשון כדי לדעת מה כתב המינוי של הוועדה, ובעיקר, לראות איך פותרים את הסוגיה שאתה מעלה, את הסוגיה העקרונית. איך מאפשרים לאזרחים שרוצים להקשיב לבניזרי, למשל, את הזכות הזאת, שבעיני היא זכות סבירה ויסודית. ראיתי סקרים, ולא יעזור לאף אחד, לא לאף אחד מהשמאל וגם לא לאף אחד מהמרכז, באמת לציבור החרדי ולציבור הדתי אין מספיק ערוצי ביטוי. אני מציעה שלא יעמידו אותם במבחנים גם בסוגיה זו. מדינה שמתיימרת להיות פלורליסטית צריכה לאפשר להם לבחור במה הם רוצים לצפות. 
       
היו"ר חמי דורון:
       
       משרד התקשורת היה בידי הימין והשמאל עד עכשיו, לא בידי המרכז - אף פעם. 
       
שרת התקשורת דליה איציק:
       
       אני לא יודעת להשיב לך על מה שנלקח מהתחנה. אין לי מושג מה נלקח, זה לא כתוב לי בתשובה ולא  ידעתי שזה מה שאתה שואל. אני יודעת להשיב לך על שתי שאלות. האחת, שזה איננו ברשיון. התחנה הזאת היא לא ברשיון. על השולחן שלי מונחים איומים לא פשוטים, שהתחנות הללו עלולות לשבש את דרכם של מטוסים במדינת ישראל, ושום תחנה לא מצדיקה אסון מהסוג הזה. אני לא מוכנה לקחת אחריות. לכן אלה שהגיעו לאן שהגיעו, סברו, כנראה בצדק, שהתחנה איננה ברשיון. שאלת אותי כמה שאלות שאני לא יודעת להשיב לך עליהן, ולכן גם לא אשיב לך. אני אחזור למשרד ואני אבדוק את יתר התשובות. 
       
       אני לא חושבת שמישהו מהפקחים הללו מתעמר דווקא בש"ס. אני מאמינה שהפקחים האלה באו כי הם חשבו, אולי בצדק, ואולי אפילו בצדק רב, שאסור לאפשר שום דבר שהוא איננו חוקי. השאלה היא איך הופכים את הדבר הזה לחוקי וגם לא מסכן. על זה נתתי לך תשובה בפתיח של דברי. זאת תפיסתי, זאת האמונה שלי, אני אעשה הכול, במסגרת האופציות והיכולות שיש לי, לאפשר ביטוי הולם למגזרים שאתה מייצג. איך אני אעשה את זה? סיפרתי לך, יהיה אצלי  פרופסור צוקרמן, אני רוצה קודם לדבר אתו, אבל מאוד יכול להיות שאני ארחיב את הוועדה כדי שיהיה גם ביטוי לאנשים, ויכול להיות שאתייעץ אתכם איך אנחנו עושים את זה. 
       
       אני מציעה להעביר את הנושא הזה לוועדת הכלכלה, כי בצדק אומר חבר הכנסת בניזרי שיש הצעת חוק כזאת שנדונה בוועדת הכלכלה וטרם הגיעה לידי סיומה. אני מציעה שבכל מקרה הסוגיה הזאת תתברר שם. תנו לי כמה ימים. תודה. 
       
היו"ר חמי דורון:
       
       תודה רבה, גברתי. אדוני מסכים לוועדת הכלכלה?
       
שלמה בניזרי (ש"ס):
       
       כן.
       
נסים זאב (ש"ס):
       
       יש לי הצעה אחרת. 
       
היו"ר חמי דורון:
       
       זה יחייב אותך, חבר הכנסת זאב, אתה יודע. 
       
נסים זאב (ש"ס):
       
       אדוני היושב-ראש, אני הייתי עד בשבוע שעבר כשבאו בהמוניהם השוטרים, הפקחים למיניהם, מהעוף למינהו, כולם הגיעו, כדי לקחת ולהחרים את הציוד.
       
       אני רוצה לומר שעיקר הבעיה - וחשוב שהשרה תשמע - באותו מקום שידרו על-פי חוק, שידרו דרך לוויין, באינטרנט, לא היו שם שום משדרים, ולא היתה שום סיבה בעולם לבוא ולקחת את הציוד הזה. 
       
       לכן, אני חושב שמה שנעשה כאן היה אולי איזה מין חלון הזדמנויות, זה נקרא, כשראש הממשלה מעביר תיקים, עד שהשרה תיכנס. לפחות אני מאמין שמהרגע הזה, אל תיתני, לא למשטרה ולא לפקחים של משרד התקשורת, לעשות איזה מבצע בלי ליידע אותך, בלי שאת תבדקי אותו.

היו"ר חמי דורון:
       
       תודה רבה לחבר הכנסת נסים זאב. אני מבין שאתה מציע עכשיו להסיר את ההצעה מסדר-היום. אנחנו מצביעים. 

קריאה:
       
       - - -

היו"ר חמי דורון:
       
       מה לעשות, זה הדבר היחיד שאתה יכול להציע, אדוני. 

נסים זאב (ש"ס):
       
       אני בעד ועדה.

היו"ר חמי דורון:
       
       אתה לא יכול להציע ועדה. אתה ביקשת הצעה אחרת. אתה גם לא יכול להצביע בעד להעביר לוועדה, אדוני, כפי שאתה בוודאי מבין את זה.

נסים זאב (ש"ס):
       
       אדוני, אני יכול לבקש רק לוועדה.

היו"ר חמי דורון:
       
       לא. כי ועדה - - -

נסים זאב (ש"ס):
       
       המציע מציע למליאה.

היו"ר חמי דורון:
       
       והשרה הציעה לוועדה, אז אתה יכול להציע רק הסרה.

נסים זאב (ש"ס):
       
       - - -

היו"ר חמי דורון:
       
       לא, זה להסיר, מה לעשות. אדוני אוהב לדבר, ולפעמים לא חושב שעלול להכשיל. סייג לחוכמה לפעמים זה גם שתיקה. מה לעשות. 

נסים זאב (ש"ס):
       
       אני מציע לך לעשות את זה.

היו"ר חמי דורון:
       
       אנחנו נעבור להצבעה. בעד זה להעביר לוועדה; נגד זה הסרה.

הצבעה מס' 12
       
בעד ההצעה להעביר את הנושא לוועדה - 11
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הכלכלה נתקבלה.

היו"ר חמי דורון:
       
       חבר הכנסת נסים זאב, אתה נוהג בניגוד למקובל. 
       
       בעד - 11, אין מתנגדים, אין נמנעים. אבל, חבר הכנסת נסים זאב, אם הצעת להסיר, מן הראוי היה שלפחות לא היית מצביע, ולא להצביע בניגוד למה שאתה מציע. כי אחרת בפעם הבאה לא ייתנו לך להגיש הצעה אחרת, כי הרי אתה ממילא לא מתכוון להציע הצעה אחרת. פשוט כך לא נוהגים, אני מצטער מאוד.

נסים זאב (ש"ס):
       
       כנראה אתה שכחת את המנהגים של הכנסת הזאת - - -

היו"ר חמי דורון:
       
       לא, אדוני. אדוני חבר הכנסת נסים זאב, אני פועל בדיוק על-פי התקנון. 
       

מסמכים שהונחו על שולחן הכנסת

היו"ר חמי דורון:
       
       הודעה לסגן מזכיר הכנסת, בבקשה.

סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית: הצעת חוק חינוך מיוחד (תיקון מס' 8), התשס"ה-2005, שהחזירה ועדת החינוך, התרבות והספורט. תודה.

היו"ר חמי דורון:
       
       תודה רבה לסגן המזכיר.
       
       אנחנו עוברים להצעה לסדר-היום מס' 5604: היעדרות נציגים רשמיים מטעם ממשלת ישראל באזכרה לזכרה של גולדה מאיר ז"ל, של חברת הכנסת מרינה סולודקין, הצעה רגילה. סליחה, חברת הכנסת סולודקין, מאיר שטרית אינו נמצא כאן, אז אנחנו נצטרך לדלג על זה.

דניאל בנלולו (הליכוד):
       
       אני לא מבין. יש פה סדר, כל פעם משנים את הסדר?

היו"ר חמי דורון:
       
       מה לעשות, אנחנו מנסים לפעול על-פי האילוצים שהממשלה, שכבודו מחויב לה וחבר בה - - - 

דניאל בנלולו (הליכוד):
       
       כבר חודש ימים אני עם זה. חודש ימים. חולה, מת כבר - - -

היו"ר חמי דורון:
       
       חבר הכנסת בנלולו.

מרינה סולודקין (הליכוד):
       
       אני יכולה להציג בלי שר. 

היו"ר חמי דורון:
       
       חבר הכנסת בנלולו, ההתרגשות שלך מיותרת, אני אסביר לך גם למה. כי אם היית מחכה עוד שנייה - - - 

דניאל בנלולו (הליכוד):
       
       יש לי פה סדר-יום. 

היו"ר חמי דורון:
       
       אבל סדר-היום השתנה. אתה קיבלת גם את סדר-היום החדש?

דניאל בנלולו (הליכוד):
       
       יש לי פה ארבעה סדרי-יום, וכולם אותו דבר.

היו"ר חמי דורון:
       
       לא, לא כולם אותו דבר, וממילא - אם היית ממתין שנייה, אז היית שומע שעכשיו תובא ההצעה שלך לסדר-היום, שעליה ישיב סגן השר אלי בן-מנחם, שנמצא באולם. אז אתה רואה, כמו שאמרנו קודם,  סייג - ולא נמשיך. בבקשה.
       
       חברת הכנסת סולודקין, היות שהשר שטרית עדיין לא נמצא כאן אנחנו לא יכולים, אנחנו ממתינים לו. 
       

הצעה לסדר-היום 
תהליך קבלת סיוע בשכר-דירה לזכאים בעלי נכות קשה

היו"ר חמי דורון:
       
       חבר הכנסת דניאל בנלולו, בבקשה, יש לך עשר דקות - זאת הצעה רגילה לסדר-היום, שמספרה 5699 - תהליך קבלת סיוע בשכר-דירה לזכאים בעלי נכות קשה. 

דניאל בנלולו (הליכוד):
       
       אדוני היושב-ראש, חברי חברי הכנסת, גברתי השרה, ידידי סגן השר אלי בן-מנחם, על-פי תקנות חוק ההלוואות לדיור, נכים שאושר להם אחוז נכות מסוים זכאים להשתתפות בשכר-דירה. 
       
       בתאריך 1 בינואר 2004 שונו התנאים לקבלת סיוע בשכר-דירה לאוכלוסיית הנכים. עד לתאריך זה, נכה יכול היה לקבל סיוע בשכר-דירה באופן רטרואקטיבי לתקופה של כשנה, וכן היה יכול לקבל סיוע בשכר הדירה חצי שנה מראש.
       
       הנכה הזכאי לסיוע הגיע לבנק למשכנתאות מצויד באישורים מהביטוח הלאומי ומשרד הבריאות ובאישור זכאות ממשרד השיכון. בנוסף, על הנכה היה להציג גם חוזה שכירות לדירה. לאחר הצגת כל האישורים האלה, הנכה היה מקבל לכל היותר 680 שקלים כסיוע במימון שכר-הדירה.
       
       אולם, ב-1 בינואר 2004 השתנו סדרי עולם. על מנת לקבל סיוע בשכר-דירה, על הנכים הזכאים להתייצב עם אישוריהם כל שלושה חודשים בבנק למשכנתאות, להציג את חוזה שכירות הדירה ולקבל את הסיוע.
       
       ואני שואל, למה? למה לעולל זאת לאוכלוסייה בעלת קשיי ניידות כה קשים, למה לעולל זאת להוריהם, לבני-זוגם, למלוויהם? הרי אותה אוכלוסייה נמצאת זכאית לסיוע מלכתחילה בשל מגבלותיה בביצוע פעולות יומיומיות - פעולות שלרוב האוכלוסייה הן מובנות מאליהן - מגבלות ניידות שמקשות עליה להשתלב בשוק העבודה ומונעות ממנה לכלכל את עצמה. הרי כל יציאה מהבית היא מבצע הדורש תכנון ותיאום. 
       
       אני רוצה פה לספר, אדוני היושב-ראש, לידידי חברי הכנסת. לפני כחודש, גברתי השרה - אני אשמח מאוד - - -

היו"ר חמי דורון:
       
       חברי הכנסת של ש"ס. חבר הכנסת בניזרי, כאשר אתה עמדת על הדוכן הקפדתי שיהיה שקט. 

שלמה בניזרי (ש"ס):
       
       אתה צודק. אני חשבתי שהיא תורנית.

היו"ר חמי דורון:
       
       כרגע היא תורנית. אם את תצאי לא יהיה נציג לממשלה, אז את מבחינתי תורנית. חבר הכנסת בניזרי, אתם יכולים לעמוד בצד. 

דניאל בנלולו (הליכוד):
       
       אני מבקש לספר לידידי סגן השר, חברי חברי הכנסת - לפני כחודש הופיעה במשרדי נכה על כיסא גלגלים, סיפרה לי סיפור ואמרה לי: תשמע, חבר הכנסת בנלולו, ביום שאני אמורה להגיע לכאן, אני דואגת לא לשתות הרבה, לא לאכול, על מנת שלא אצטרך להיכנס לשירותים. לא חסר פה אולי משהו, אלא מפני שהיא חייבת להיות 24 שעות עם מישהו צמוד אליה. היא אומרת: עם כל הדבר הזה שיש לי - כיסא גלגלים, קשיי הליכה, שאני לא מצליחה בעצם לעשות את זה - תראה איך עוד הולכים להקשות עלינו. 
       
       לכן, אני חושב שצריך לבוא ולראות את הדברים האלה עם אותם נכים שמסתובבים אצלנו כאן, איך אנחנו מקשים עליהם. 
       
       את הנימוקים שמעתי - שיש תופעה של הונאת המערכת. אלה הם הנימוקים לשינוי הדבר הזה. אבל אנחנו לא יכולים להעניש אוכלוסייה שלמה - חלשה וחסרת אונים - בשל מעשיהם של בודדים. איננו יכולים למנוע מאנשים המרותקים למיטתם, לכיסאם ולביתם מה שמגיע להם, זאת לא הדרך. 
       
       תקנות אלה, כפי שהתקבלו, הן לא רק קושי, הן חומה ביורוקרטית שבאה למנוע מאוכלוסייה בעלת קשיים עצומים לקבל את המגיע לה על-פי חוק. 
       
       
       כל תעודה וכל אישור מסתירים מאחוריהם מסכת של נהלים, תקנות, חקיקה, ועדות, משרדים, פקידים, והרשימה עוד ארוכה. כל הפרוצדורה הביורוקרטית מתגבשת לכדי מסלול מכשולים שאינו ניתן למעבר. 
       
       תעודת הזכאות ממשרד השיכון, למשל, מאושרת רק לאחר הגשת שני אישורים שונים, אישור ממשרד הבריאות ואישור מהביטוח הלאומי, שכאמור, כל אחד מהם מלווה בתהליך ביורוקרטי מפרך. הסיוע בשכר דירה מחושב רק מהמועד שבו אושרה הזכאות על-ידי משרד השיכון. לכן, ככל שתקופת הבדיקה מתארכת נשאר הנכה ללא כל סיוע כספי בעבור החודשים שבהם המתין. לאותו נכה מדובר בחודשים אבודים. משמעות הדבר היא שבאמצעות המנגנון הביורוקרטי המסועף הזה המדינה מונעת מאוכלוסיית הנכים לממש את זכויותיה ובאופן זה כביכול חוסכת כספים.
       
       אדוני היושב-ראש, ידידי חברי הכנסת, קצבת הנכות המקסימלית שמקבלים הנכים עומדת על 2,100 שקלים; 2,100 שקלים שמהם צריכים הנכים לחיות, לאכול, לשלם על תרופות ולממן לעצמם מקום מגורים. גם לאחר קבלת תעודת הזכאות דרך הייסורים אינה באה לקצה. תעודת הזכאות תקפה שנה וחצי בלבד. בקץ אותה תקופה תהליך הנפקתה חוזר חלילה. 
       
       אני רוצה לציין כי ידוע לי שממש בימים האחרונים מתגבשת יוזמה לשנות את הנוהל המקשה והנוקשה הזה ולהחזיר את המצב לקדמותו. אולם איני יודע אם הנוהל אכן ישונה ובאיזה אופן. יש, כמובן, לוודא כי תבוטל הפגיעה בנכים שנוצרה בעקבות השינוי הקודם, ויש לקחת זאת בחישוב התקופה הרטרואקטיבית שעבורה יקבלו הנכים סיוע.

	ידידי חברי הכנסת, אדוני היושב-ראש, חברה מוסרית נמדדת ביכולתה לדאוג לחלשים שבתוכה. אני רוצה לצטט את דברי שרת העבודה גולדה מאיר זיכרונה לברכה, בהציגה את חוק הביטוח הלאומי בכנסת בשנת 1952: "הדור שזכה להגשים את חזון הדורות, הדור שזכה לכונן את המדינה העברית, מוכרח להיות חדור האחריות הגדולה הרובצת עליו, האחריות להגשמת כל הטוב והנעלה, בניין חברה שבה לא יהיה יתום מופקר ולא יהיה זקן הבוכה על זיקנתו. לא בחסדם של נדיבים יהיו תלויים החלשים בתוכנו, כי אם בתור אזרחי מדינה יקבלו את המגיע להם בזכות".

	אדוני היושב-ראש, ידידי חברי הכנסת, בואו נפסיק את העוול הזה ונקל במקצת על אוכלוסיית הנכים. בכך נחזק את חברתנו ונפעל על-פי עקרונות המורשת היהודית של עזרה וכבוד לזולת, עקרונות שעליהם הושתתה מדינת ישראל. תודה רבה. 

היו"ר חמי דורון:
       
       תודה רבה, אדוני. סגן השר חבר הכנסת אלי בן-מנחם, בבקשה.
       
סגן שר הבינוי והשיכון אלי בן-מנחם:

       אדוני היושב-ראש, רבותי חברי הכנסת, חבר הכנסת בנלולו, אני שמח לגלות לך, שבמקרה הזה התפרצת לדלת פתוחה. משרד השיכון הגיע באחרונה להסכמה עם משרד האוצר, כי הסיוע לנכים בודדים וכן לקבוצות זכאים נוספות יוחזר למתכונת הקודמת. כלומר, שחרור הסיוע בשכר-הדירה פעמיים בשנה במקום ארבע פעמים בשנה. הסיכום מחייב, כמובן, חתימה הן של שר השיכון והן של שר האוצר. שר השיכון, חבר הכנסת הרצוג, כבר חתם על המסמך, וכעת אנחנו ממתינים לחתימתו של שר האוצר ביבי נתניהו. עם קבלת המסמך החתום יונחו הבנקים למשכנתאות לחזור לדפוס הפעילות הקודם שלהם. אני שמח שתיקנו את זה. אתה יודע גם שנכנסנו למשרד לפני ימים מספר.

	אני רוצה להתייחס למשפט מסוים שאמרת, שאולי המדינה רואה, או האוצר רואה את האנשים כאילו הם מרמים את המערכת. כחבר כנסת ותיק אני מכיר את זה, חבר הכנסת בנלולו. לצערי, ברוב המקרים, משרדי הממשלה, בעיקר האוצר, לצערי גם במשרד השיכון, רואים בזכאים במדינת ישראל רמאים כל זמן שלא הוכח אחרת, ואני אומר מלים קשות. רואים בהם רמאים כל זמן שלא הוכח אחרת. אני כבר שימשתי סגן שר במשרד השיכון ואת זה תיקנו אז. אני מאוד רוצה ומאמין שנתקן את זה גם הפעם. שכל זכאי, כל אזרח במדינת ישראל שהוא חלש, שהמדינה תראה בו, שמשרד השיכון יראה בו, אדם זכאי והגון כל עוד לא הוכח אחרת, ולא יהיו השיטות של עשרות ומאות חוקרים שחוקרים את האנשים ומתישים אותם ומפילים אותם והם נפלטים לרחובות, וכל זה מפני שיש חשדות שהם לא בסדר. האנשים בסדר כל עוד לא הוכח אחרת, כפי שנהוג בכל העולם, וכך זה יהיה גם אצלנו.

       מה שאני מציע, ידידי חבר הכנסת בנלולו, להסתפק בדברים, אלא אם אתה רוצה להעביר לוועדה. כל מה שתרצה, אני בעד. 

דניאל בנלולו (הליכוד):
       
       אמרתי בנאום שלי שהדבר הזה ידוע לי זה ימים מספר, עוד כשהגשתי את ההצעה. שמעתי שזה יושב אצל האוצר ועדיין לא חתמו. אני מבקש בכל זאת להעביר את הנושא לוועדת הכספים על מנת שנוודא ששר האוצר יחתום.
       
סגן שר הבינוי והשיכון אלי בן-מנחם:
       
       מקובל עלי, חבר הכנסת בנלולו. אני מציע להעביר לוועדת הכספים להמשך הטיפול. 
       
דניאל בנלולו (הליכוד):
       
       תודה רבה. 

היו"ר חמי דורון:
       
       תודה רבה, אדוני סגן השר. 
       
       אנחנו עוברים להצבעה. בעד - מעבירים לוועדת הכספים. נגד - מורידים מסדר-היום. בבקשה.
       
הצבעה מס' 13
       
בעד ההצעה להעביר את הנושא לוועדה - 6
נגד - אין
נמנעים - אין
ההצעה להעביר את הנושא לוועדת הכספים נתקבלה. 

היו"ר חמי דורון:
       
       בעד - 6, אין מתנגדים ואין נמנעים. ההצעה תעבור לדיון בוועדת הכספים. 
       

הצעות לסדר-היום
הפיגועים במעבר קרני ובשדרות והחלטת ראש הממשלה 
להפסיק את השיחות עם הרשות הפלסטינית
       
היו"ר חמי דורון:
       
       אנחנו עוברים להצעות לסדר-היום בנושא: הפיגועים במעבר קרני ובשדרות והחלטת ראש הממשלה להפסיק את השיחות עם הרשות הפלסטינית - הצעות לסדר-היום מס'  5645, 5653, 5658, 5661, 5670, 5679, 5687, 5689, 5690, 5692, 5693, 5697  ו-5716, של חברי הכנסת אחמד טיבי, אברהם רביץ, ג'מאל זחאלקה, ניסן סלומינסקי, נסים זאב. בבקשה, חבר הכנסת ג'מאל זחאלקה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, שפיכות הדמים נמשכת, נהרגים אנשים משני הצדדים, ולמרות כל ההבטחות שאחרי היבחרו של אבו-מאזן תהיה מדיניות ישראלית חדשה, אנחנו לא רואים שום דבר.
       
       אם רוצים לדון בעניין הזה ברצינות ויש רצון כן להגיע להפסקת אש ולהרגעה, צריך ששני הצדדים יסכימו לכך. ביוני 2003 היתה "הודנה" שנמשכה 51 ימים. באותם ימים היתה הפסקת אש, "הודנה" מהצד הפלסטיני, אבל הצד הישראלי המשיך במדיניות של חיסולים. הם קראו לזה אז "פעולות נקודתיות". בסופו של דבר ה"הודנה" התמוטטה בעקבות סדרה של פעולות צבא הכיבוש.
       
       כיום, אדוני היושב-ראש, אני רואה שיש אפשרות אמיתית להגיע להפסקת אש. היו שיחות בקהיר, ואחרי היבחרו ניהל אבו-מאזן שיחות אינטנסיביות עם כל הארגונים הפלסטיניים, ובצד הפלסטיני המצב בשל ל"הודנה". יש נכונות, יש אינטרס לאומי פלסטיני עליון להגיע ל"הודנה", ויש אינטרס של כל ארגון מהארגונים הפלסטיניים להגיע ל"הודנה". הבעיה היא שבישראל לא חושבים כך. המכשול העיקרי היום להגיע להפסקת אש ולהפסקה בשפיכות הדמים הוא שממשלת ישראל מסרבת להתחייב להפסקת אש אם תהיה "הודנה" פלסטינית. לא רק מסרבת להפסקת אש, אינה מוכנה להביע נכונות, שברגע שתהיה "הודנה" מהצד הפלסטיני, תהיה הפסקת אש מהצד הישראלי. כל הלחצים מופנים היום לרשות הפלסטינית ולצד הפלסטיני, בזמן שהבעיה נמצאת אצל ממשלת ישראל. ממשלת ישראל יכולה אבל לא רוצה. 

אילן שלגי (שינוי):
       
       הגזמת. 
       
ג'מאל זחאלקה (בל"ד):
       
       יכולה אבל לא רוצה, ואני עומד מאחורי הדברים שלי. ממשלת ישראל יכולה אבל לא רוצה למנוע את שפיכות הדמים. אם ממשלת ישראל תכריז היום - והיא לא מוכנה להכריז - אבל אני נותן אתגר, שמחר יכריזו, אנחנו, ממשלת ישראל, מתחייבים להפסקת אש אם תהיה "הודנה" פלסטינית, אני אומר לכם, למחרת היום  תהיה "הודנה". 
       
סגן שר הביטחון זאב בוים:
       
       אתה אומר. 
       
ג'מאל זחאלקה (בל"ד):
       
       אני אומר לך. 
       
סגן שר הביטחון זאב בוים:
       
       מי אתה שתגיד. 
       
ג'מאל זחאלקה (בל"ד):
       
       אני אומר לך, אף פעם לא עשיתם את זה, אף פעם לא הייתם מוכנים. 
       
סגן שר הביטחון זאב בוים:
       
       זחאלקה יעשה לנו סדר. 
       
ג'מאל זחאלקה (בל"ד):
       
       אתם לא מוכנים להתחייב להפסקת אש, זאת הבעיה. אני אומר לך, שבשיחות קהיר אז, בשיחות עם אבו-מאזן היום, כל הארגונים אומרים לו: אנחנו לא יכולים להגיע ל"הודנה" אם הצד הישראלי ימשיך להרוג בנו. אי-אפשר שתהיה "הודנה" מצד אחד. אתה יודע מה, לשיטתך, תכריז על נכונות ותבדוק את הפלסטינים. תעשה את זה. תגיד, מחר תכריז ממשלת ישראל, אנחנו מוכנים להפסקת אש בצד אחד אם הפלסטינים יגיעו ל"הודנה", ותבדוק את הפלסטינים, תדחק אותם לפינה, תנסה את זה.
        
       יש כאן דמגוגיה, לא יכול להיות שכל הדרישות הן מהפלסטינים. אני אומר לך, תכריז על נכונות להפסקת אש ותראה מה עם הפלסטינים. 
       
צבי הנדל (האיחוד הלאומי - ישראל ביתנו):
       
       יכול להיות. 
       
היו"ר מיכאל נודלמן:
       
       ביקשתי לסיים. 
       
ג'מאל זחאלקה (בל"ד):
       
       תבחן, תנסה. אתה לא מוכן, זאת הבעיה. לכן האחריות להמשך שפיכות הדמים היא על ממשלת ישראל, כי היא מסרבת להפסקת אש. תודה רבה. 
       
אילן שלגי (שינוי):
       
       חבר הכנסת זחאלקה, אני מבין שאתה נציג אש"ף. אבל ה"חמאס" לא מסכים למה שאתה אומר. 

היו"ר מיכאל נודלמן:
       
       תודה רבה. חבר הכנסת אחמד טיבי, בבקשה. 
       
אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, אין ספק שהחברה הישראלית הרגישה בשבועות האחרונים כמה זה נורא להפגיז אוכלוסייה ישראלית. אני אומר כבר בתחילת דברי, אני מתנגד לפצמ"רים על שדרות והם צריכים להיפסק. אבל אני לא בודד באמירה הזאת והאמירה הזאת לא יכולה להיות מבודדת מההקשר. כלומר, יש רוב, אגב, יותר ברצועת-עזה מאשר בגדה, כשאתה שואל את הפלסטינים בסקרים, לגבי פצמ"רים על שדרות, וזו עמדתו של האיש שנבחר בבחירות דמוקרטיות, אבו-מאזן, כנשיא הרשות הפלסטינית. 
       
       יש רושם, חבר הכנסת סלומינסקי, אם מישהו מגיע מהחלל החיצון, קורא כאן עיתונים ושומע תקשורת, שהעיירה או העיר או היישוב האזרחי היחידי שבו יש נפגעים והוא מופגז הוא שדרות, וזה עיוות של המציאות. שדרות מופגזת, וכן רפיח, ח'אן-יונס; ואגב, הסדר הכרונולוגי הוא לא כזה, הוא ידוע לכם היטב, זה רפיח – רפח - ח'אן-יונס, ואחר כך שדרות. על מנת שיהיה ביטחון לתושבי שדרות, חשוב וחייב להיות ביטחון גם לתושבי עזה על מנת להציל את האוכלוסייה האזרחית גם בשדרות וגם ברפיח. זה אפשרי. את מעגל הקסמים הזה חייבים לפרוץ ולשבור. 
       
       היות שמול ממשלת ישראל יש הנהגה פלסטינית, שאומרת בריש גלי, אבו-מאזן אמר באומץ לפני הבחירות - אגב הוא הפסיד קולות, הוא אמר לי, הפסדתי קולות בגלל זה אבל אמרתי את זה וזו האג'נדה שלי - הוא קיבל אמון מהרוב הפלסטיני שבחר בו על האג'נדה הזאת. במשחק הזה יש  שניים, אין צד אחד שאפשר להכתיב לו דברים. ממשלת ישראל יכולה להכתיב כמה שהיא רוצה, להפגין כוח כמה שהיא רוצה ולרסק את השותף הפלסטיני, אבל להישאר עם מערבולת הדמים. זה אינטרס של מישהו? זה אינטרס של תושבי שדרות בכלל? 
       
       אני לא רוצה שאף אחד מתושבי שדרות ייפגע, חבר הכנסת שלגי, אף לא אדם אחד. אבל כולנו חייבים על בסיס הומני, לפחות על בסיס הומני, לומר, שאנחנו גם לא רוצים שאף לא אדם אחד מח'אן-יונס ולא ילד אחד ברפיח ייפגע. הפצמ"ר שפגע בילדה אבוקסיס הוא לא יותר חמור מהפגז שהרג שלושה אחים וקטע את רגליהם של ארבעת האחים הנוספים ובני הדודים. גם לא הילד ממשפחת פרץ שידו נפגעה. זה נורא שילדים נפגעים, אבל זה נורא שכל ילד נפגע, גם משפחת רבן - שלושה אחים נהרגו מפגז בשדה של תותים. מישהו ירה את הפגז, מישהו נתן הוראה - - - 
       
היו"ר מיכאל נודלמן:
       
       תסיים בבקשה. 
       
צבי הנדל (האיחוד הלאומי - ישראל ביתנו):
       
       למה מישהו ירה?
       
אחמד טיבי (חד"ש-תע"ל):
       
       אני אגיד לך: צה"ל טוען, שמהאזור הזה ראו תנועות חשודות של ירי פצמ"ר, אבל הם ירו וירו לעבר אוכלוסייה אזרחית. מי שיורה לעבר אוכלוסייה אזרחית יודע שהוא פוגע באזרחים. אתה יודע, חבר הכנסת הנדל, למרות חילוקי הדעות התהומיים - - -
       
היו"ר מיכאל נודלמן:
       
       אני מבקש לסיים. תסיים בבקשה. 

אחמד טיבי (חד"ש-תע"ל):
       
       אני אסיים. 
       
היו"ר מיכאל נודלמן:
       
       היושב-ראש יושב פה כדי לעשות סדר, אתה לא שומע מה אני אומר? 
       
אחמד טיבי (חד"ש-תע"ל):
       
       אני מתנצל, אדוני, לא שמעתי אותך. 
       
היו"ר מיכאל נודלמן:
       
       שלוש פעמים ביקשתי לסיים. 
       
אחמד טיבי (חד"ש-תע"ל):
       
       או.קיי., אני לא מחכה להתנצלות של צה"ל. אגב, רק שתדע, הם מנעו את המעבר של אחד מהם, קטוע רגל וזקוק לטיפול נמרץ, לבית-חולים בישראל. צה"ל מנע זאת. תודה רבה. 
       
היו"ר מיכאל נודלמן:
       
       חבר הכנסת ניסן סלומינסקי. אחריו - חבר הכנסת נסים זאב. 
       
ניסן סלומינסקי (מפד"ל):
       
       אדוני היושב-ראש, אדוני סגן השר, חברי חברי הכנסת, אני מתכוון לדבר אל ראש ממשלת ישראל, אבל אני לא יכול שלא לומר מלה אחת לשני קודמי על ההשוואה המעוותת שלהם. ה"קסאמים" והפצמ"רים שיורים לכיוון שדרות וגוש-קטיף, יש להם מטרה אחת, להרוג כמה שיותר אנשים. צה"ל, כשהוא יורה, מנסה לפגוע במחבלים, מנסה למנוע את המתאבדים ואת הירי הזה. איך אתה משווה בין שני דברים כאלה, צריך להיות מעוות כדי להשוות בין הדברים האלה. 
       
אחמד טיבי (חד"ש-תע"ל):
       
       הנה, תראה מה פורסם, חיילים שוברים שתיקה, חיילים אומרים: חיפשנו ילדים כדי לפגוע בהם. חיילים של צה"ל אומרים את זה. 
       
היו"ר מיכאל נודלמן:
       
       חבר הכנסת אחמד טיבי, אסור לעשות את מה שאתה עושה. 
       
אחמד טיבי (חד"ש-תע"ל):
       
       לא אני אומר, חיילים  אמרו: חיפשנו ילדים. זה לא נעים, זה נכון וזה אמיתי. 
       
היו"ר מיכאל נודלמן:
       
       חבר הכנסת טיבי, אסור לעשות את זה במליאה. 
       
ניסן סלומינסקי (מפד"ל):
       
       הדברים שלי מכוונים לראש ממשלתנו. התפקיד המרכזי שלך כראש ממשלה ושל ממשלת ישראל הוא לשמור על ריבונותה של מדינת ישראל ולהגן על אזרחיה, זה התפקיד המרכזי שלכם. ואתם, במשך חודש ימים ויותר, משחקים עם חלומות הזויים וגורמים לפגיעה בריבונות ישראל וגורמים לדם יהודי שנשפך. לפני הבחירות טענתם שלא נוקטים יד קשה, לא רוצים לתת לצה"ל את האישור לעשות מה שצריך כדי למנוע ירי, למה? כי לא רוצים להפריע לאווירה הפסטורלית של הבחירות, שלא יאמרו בעולם שהפרענו, שלפלסטינים יהיה תירוץ. 

	היו הבחירות, נגמרו הבחירות, נבחר המשיח, אותו אחד שבא על סוס לבן. עכשיו מתחיל התירוץ השני, לא נותנים לצה"ל את האישור להיכנס – למה? נראה איך הוא יסתדר, איך הוא יעשה את זה. כבר עברנו את זה עם ערפאת פעם אחר פעם. מתי נלמד שלמלים שלהם אין שום ערך? גם ערפאת דיבר ודיבר, בכל השפות, ובפועל עשה ההיפך.
       
       אם באמת אבו-מאזן היה רוצה, יש לו המערכת בעזה שלא נפגעה שיכולה להשתלט על זה, והוא לא נותן שום הוראה. הוא יורד לדבר, להגיע להסכמים, להגיע להסדרים. אז מה אומר לו ה"חמאס"? - אילו הסדרים. והנה הוא יורה יום אחרי יום ודם יהודי נשפך. 
       
       וממשלת ישראל, מה היא עושה? משחקת. לצה"ל אומרת: תיכנס לשם ותצא, בינתיים היא עושה הערכות וחושבים ומכנסים ומוצאים מלים, מכבסת המלים, כדי לנסות להרגיע את האזרחים, וכל יום נשפך דם יהודי, במקום לתת לצה"ל את האישור שייכנס ויעשה סדר. קודם כול שלא יישפך דם יהודי, ואם נעשה סדר בעזה כמו שעושים בערי יהודה ושומרון, לא רק שנשמור על דם יהודי, זה גם יעזור לאבו-מאזן, אם הוא באמת רוצה, להגיע לאילו דיבורים והסדרים. זה יעזור לו להגביל את הטרור. כל מה שממשלת ישראל עושה כרגע זה בדיוק ההיפך מתפקידה להגן על אזרחי מדינת ישראל. תודה לך.
       
היו"ר מיכאל נודלמן:
       
       תודה. חבר הכנסת נסים זאב, בבקשה. אחריו – חברי הכנסת אהוד יתום, עבד-אלמאלכ דהאמשה, צבי הנדל.
       
נסים זאב (ש"ס):
       
       אדוני היושב בראש, כנסת נכבדה, אירוע רודף אירוע, פיגוע רודף פיגוע. אנחנו כבר לא מדברים על ששת ההרוגים שהיו ביום חמישי בשבוע שעבר, מאז היו עוד כמה אירועים - רק אתמול נהרג חייל, וה"קסאמים" על שדרות. כולנו רוצים לאחל מפה החלמה מהירה לילדה אלה אבוקסיס בת ה-17 שנפצעה אנושות ונאבקת על חייה בבית-החולים.
       
       למעשה, האם אבו-מאזן שולט, או הטרור שולט בשטח? זאת הסוגיה שצריכה להעסיק אותנו וכדאי לתת עליה את הדעת. אבו-מאזן יכול להתחייב, יכול לבקר בעזה, יכול להיות מתווך טוב, לנסות לעשות הסכמים כאלה ואחרים עם ארגוני הטרור, אבל בפועל אנחנו רואים שמי ששולט בשטח זה אותם ארגונים, אותם מחבלים. ואדרבה, רק לאחרונה - האיום של הטילים על אשקלון; הפלסטינים הבריחו טילים בעלי טווח של 20 קילומטרים, כך שהיום הרבה יותר קל לפגוע מעבר לשדרות, להגיע גם לאשקלון. 
       
       צה"ל, במקביל, נערך למבצע גדול בעזה. אבו-מאזן מנסה אולי לרסן את הארגונים השונים. השאלה, אם יש לו יכולת. יכול להיות שיש לו רצון טוב, יכול להיות שהוא מנסה. השאלה, אם יש לו הכנפיים. בזמנו אמר ראש הממשלה שזה עוף בלי נוצות או בלי כנפיים. אלה לא כנפיים ולא נוצות. השאלה, אם אנו יכולים להשלות את עצמנו, אם הממשלה הזאת יכולה להיתלות באילן כזה. היא רוצה להסתמך עליו אף שהיא יודעת שחוץ מדיבורים אבו-מאזן עצמו מרגיש שהוא מאוים, וכאשר הלך לעשות ביקור אבלים כשיאסר ערפאת מת, כמעט רצחו אותו, הרגו את שני שומרי ראשו. הרי ברור שלאבו-מאזן אין יכולת ואין שום השפעה. לכן הממשלה הזאת בכוח מנסה להשלות את עצמה ולהשלות את הציבור כולו.
       
היו"ר מיכאל נודלמן:
       
       תודה. חבר הכנסת אהוד יתום - אינו נוכח; חבר הכנסת עבד-אלמאלכ דהאמשה - אינו נוכח. חבר הכנסת צבי הנדל, בבקשה. אחריו – חברי הכנסת אילן ליבוביץ, רן כהן, דני יתום ומאיר פרוש.
       
צבי הנדל (האיחוד הלאומי - ישראל ביתנו):
       
       מכובדי היושב בראש, אדוני סגן השר, חברי חברי הכנסת, הכנסת העמוסה, ידידי נסים זאב, תאמין לי, הבעיה שלנו היא לא הם. תמיד אנחנו מחפשים את המטבע אצל השכן. אתה זוכר שהרמטכ"ל אמר שהתהליך הזה של בריחה תוך כדי מערכה יכול ליתן רוח גבית לטרור, הוא לא העלה על דעתו שהרוח הגבית הזאת תרצח כל כך הרבה יהודים עוד הרבה לפני שהיא תתבצע. רק מעצם הרעיון הם קיבלו פתאום כנפיים, כל העופות המרוטים האלה, כל ארגוני הטרור. 
       
       היה סקר בתוכם, האם הטרור טוב לערבים או לא. 80% אמרו: לא, הוא מזיק לנו. היה סקר לפני חודשיים, אחמד טיבי יספר לך, היו 80% שאמרו: כן, זה עוזר, ככל שנעשה יותר טרור הם יברחו. את זה לא תשמע בתקשורת, לא מעל במת הכנסת. זאת האמת.
       
       עכשיו הרמטכ"ל, בצר לו, נדרש אתמול - שאל אותו אחד מחברי הכנסת, בנו של: תגיד לי, אדוני הרמטכ"ל, מה אתה מציע לעשות כדי להפסיק את ה"קסאמים" והפצמ"רים. אז הוא אמר: פה בחדר סגור אני אומר שהתשובה האולטימטיבית היא לכבוש חזרה את רצועת-עזה כולה ולעשות "חומת מגן 2" – את זה הרמטכ"ל אמר אתמול, לא לפני שנתיים, אתמול. 
       
       אתמול גם הלך ראש הממשלה להיפגש בפיקוד דרום עם קצינים, וכל כלי התקשורת צילמו אותו  אומר: צריך לחסל את הטרור. היה שם קצין שענה לו - את זה כבר לא שידרו, אבל היה כתב נחמד בערוץ-2, אני חושב שזה היה אילן לייזרוביץ', לא בטוח, הוא אמר: אומנם לא נתנו לנו לשדר את מה שצילמנו, אבל אני יודע מה היתה התשובה – צריך לכבוש שוב את עזה. את זה מסתירים מהציבור, אין כותרות ראשיות בעיתונים. אבל, אם היה צריך לצאת מירושלים, זה ודאי היה מצוין, אם היתה המלצה כזאת.
       
       אבל, אני למד מזה עוד דבר: עם ישראל לא קולט שהשקר והכזב, שצריך לצאת מהרצועה, איך בעזות מצח ממשיכים לומר אותו כולם – שרים בממשלה, כולם, כאילו אנחנו עוד בתוך עזה. אז אם אנחנו בפנים, למה צריך להיכנס, למה לכבוש? 90% מרצועת-עזה כבר לא בידינו 12 שנה. ובמשך 12 שנה הם פיתחו את הטילים, את ה"קסאמים" ואת הפצמ"רים. לא היה אף פעם דבר כזה. פעם זרקו אבנים. אז אל תחפש אצלם. אנחנו מעודדים אותם, מלמדים אותם לא לדבר אלא לרצוח, ואנחנו נברח.
       
       והציבור שותק, אני משתגע. ובעיקר אני פונה לאחי וחברותי מהליכוד: ריבונו של עולם, עד איפה יכול להוביל בן-אדם בגלל כושר המנהיגות שלו כמו שדיין הוביל אותנו לאבדון במלחמת יום-הכיפורים, וכמו שיצחק רבין, זיכרונו לברכה, הביא עלינו את אוסלו כי הוא היה גנרל גדול ואהוב, ועכשיו יש גנרל גדול ואהוב, המוביל אותנו לקטסטרופה אדירה. 
       
       אז יש ישרי לב שמודים שאין ברירה. מה שעזבנו לפני 12 שנה - יכול להיות שצריך להיכנס זמנית, זמן יותר ארוך, יותר קצר, אבל להיכנס, כי אנו לא שם. אבל תשמע את כל הפיונים האלה אומרים: צריך לצאת מעזה, להוציא את הבנים שלנו. הבנים שלנו לא בעזה. 
       
       10% מהשטח הם ההתיישבות היהודית, שהצבא מודה כל יום שמונה פעמים שלפחות זה נשאר ודרכם הוא יכול לראות קצת מה קורה בסביבה הזאת. כי לולא הם יהיה צריך תגבור כפול ומכופל, אם חס וחלילה הגירוש היהודי יתבצע, וצה"ל יצטרך להיערך בנגב - להכפיל את הכוחות, ולא השקרים האלה, לצמצם כוחות. פגשתי כמה גנרלים וביקשתי שיגידו לי, בכמה נצמצם כוחות? אז הוא אומר לי: אני לא יודע מה יהיה בעוד 20 שנה. בשנתיים, שלוש השנים הראשונות נצטרך לתגבר כוחות. תודה.

היו"ר מיכאל נודלמן:
       
       חבר הכנסת אהוד יתום. אחריו – חברי הכנסת אילן ליבוביץ ודני יתום. 

דני יתום (העבודה-מימד):
       
       אפשר לשנות את הסדר?
       
היו"ר מיכאל נודלמן:
       
       אם מסכימים, אז כן.

דני יתום (העבודה-מימד):
       
       אדוני היושב-ראש, אדוני השר, אדוני סגן השר, חברות וחברים, טילי ה"קסאם" על שדרות ועל יישובי מערב הנגב ופצצות המרגמה על יישובי גוש-קטיף גורמים למצב בלתי נסבל של האוכלוסייה שמתגוררת בישובים הללו. אני דוגל בשלום ואני לא היחיד בחדר הזה, אני דוגל בפשרה ואני לא היחיד בחדר הזה, אבל אני גם מבין מה שכל אחד מאתנו חייב להבין: ממשלה דמוקרטית חייבת לספק ביטחון מרבי לתושביה. כל עוד הם נמצאים בגוש-קטיף, הם חייבים לקבל ביטחון מרבי. וכשהם גרים בשדרות, ואף אחד לא יוציא אותם משם, וכך ביישובי מערב הנגב, הם חייבים לקבל ביטחון מרבי. 
       
       וברגע שהמצב אינו כזה, משמע הדבר שהממשלה, מערכת הביטחון וצה"ל נכשלו במתן חליפת ההגנה הנדרשת לאותם תושבים. לא די ולא מספיק שראש הממשלה יתקשר לאלי מויאל ויאמר לו כמו יועץ: חייבים להפסיק את הירי על שדרות. מי חייב להפסיק את הירי על שדרות? הוא, ראש הממשלה. אבל הוא מתקשר ואומר: חייבים להפסיק את הירי על שדרות. ועל מי הוא מסתכל? לאחר מכן, הוא מגיע ליחידות צה"ל ואומר: חייבים להפסיק את הירי על שדרות - - -
       
שר התחבורה מאיר שטרית:
       
       מה אתה מציע שהוא יעשה?
       
דני יתום (העבודה-מימד):
       
       אני אומר לך, השר, מה אני מציע שהוא יעשה. יש לי גם הצעה. תתפלא. אולי זה לא מקובל בכנסת שיש הצעות גם לחברי כנסת, אבל יש לי גם הצעה. מה שצריך לעשות, אדוני השר, זה לא את המבצע הגדול שכולם מהלכים עלינו אימים אתו - יכבוש את כל רצועת-עזה וירסק אותה לגזרים, מכיוון שאסור שצה"ל ישקע עמוק יותר בבוץ של עזה. אסור שייפלו אנשים משני הצדדים, כי כל טיפת דם שנשפכת היא טיפת דם מיותרת. אבל גם לא נכון לשבת ולחכות עד שאבו-מאזן יאזור כוח ויהיה מסוגל להשתלט על מרחבי השיגור של הטילים ושל המרגמות.
       
       לכן, מה שאני מציע לעשות, אדוני, כבוד השר, זה מבצע מוגבל, שצה"ל ישתלט לפרק זמן ארוך ככל שיידרש על מרחבי השיגור. כל אחד מאתנו יודע שטווח ה"קסאם" הוא 7 קילומטרים. 7 קילומטרים זה בית-חאנון, זה לא יותר מבית-חאנון. זה אפילו לא ג'באליה, זה בטח לא עזה. זה רחוק מאוד משם. רוב השטח בחלק הצפון-מזרחי של רצועת-עזה לא מיושב. מה שצה"ל עושה היום, הוא נכנס ויוצא, נכנס ויוצא, נכנס ויוצא. 
       
       אני כבר לא אלוף בקבע, אני רק אלוף במילואים. אני בטוח שיש בצה"ל מי שחושב על האפשרות הזאת. לא יכול להיות שיאחז בנו שיתוק ולא נעשה דבר. נכון, זה בהחלט יכול להיות ששהייה ארוכה באזור מרחבי השיגור של ה"קסאמים", באזור מרחבי השיגור של המרגמות לא תבטיח במאת האחוזים שלא יירו יותר "קסאמים". אבל היא תוריד באופן משמעותי את ירי ה"קסאמים". 
       
       יש לעשות זאת עד שאבו-מאזן יאזור כוח, ירכז מספיק חיילים או שוטרים ויסכים להחליף אותנו בנוכחותנו במרחבי השיגור. על-ידי זה נרוויח, מצד אחד, שיבוש משמעותי של המשגרים היום, טילים ומרגמות לעבר מערב הנגב, שדרות וגוש-קטיף, ומצד שני, גם לא נהרוג את הסיכוי שאולי קיים בכך שאבו-מאזן יתעשת ויפסיק את הטרור, מכיוון שלא נפגע ביכולות שלו, כי לא ניכנס לעזה ובנותיה אלא נציע לו להכין תשתית יותר בטוחה ויותר מעשית כדי לקבל מידינו את השליטה במרחבי השיגור. דרך אגב, אני מעריך שזה דבר שהוא היה מאוד רוצה לעשות, אילו זה היה ביכולתו. תודה רבה.
       
היו"ר מיכאל נודלמן:
       
       תודה. חבר הכנסת אילן ליבוביץ, בבקשה. אחריו – חבר הכנסת רן כהן.
       
אילן ליבוביץ (שינוי):
       
       אדוני היושב-ראש, אדוני השר, אדוני סגן שר הביטחון, חברי הכנסת, השבוע החולף היה שבוע בכלל לא קל. התחלנו את זה ביום חמישי שעבר עם הפיגוע בקרני. במהלך כל השבוע ירי של "קסאמים" ופצמ"רים, אם על שדרות ואם על יישובי גוש-קטיף וחבל-עזה בכלל, ואתמול בערב פיגוע נוסף במחסום ליד מוצב "אורחן". עם כל זאת, אנחנו צריכים לחשוב איפה אנחנו נמצאים ולאן אנחנו מובילים את כל המצב הזה, כי אמר כאן קודמי, חבר הכנסת דני יתום, ששמענו את ראש הממשלה; אפשר להיכנס לשם, מבצע צבאי בעזה, לכבוש בחזרה שטחים נרחבים, ואנחנו שומעים את הקולות האלה. השאלה, אם זה יעזור, אדוני שר התחבורה. השאלה, אם זה יביא לעצירת ירי ה"קסאמים", מכיוון שרק לפני פחות מחודשיים לדעתי, נכנסנו למבצע שנקרא "ימי תשובה" - - -

אהוד יתום (הליכוד):
       
       ולא ירו “קסאמים" אז.
       
אילן ליבוביץ (שינוי):
       
       לא ירו “קסאמים” באותה תקופה. ויצאנו ושוב. השאלה, אם הפתרון הנכון לא צריך להיות, אדוני שר התחבורה, לזרז את תוכנית ההתנתקות, לצאת משם כמה שיותר מהר ולא לחכות לתהליכים, שזה ייגמר מתי שהוא בסוף השנה הנוכחית. יש לעשות את זה כמה שיותר מהר, לצאת משם, ואז, כשאנחנו נמצאים מן הצד האחד של הגדר והם מן הצד השני של הגדר, אני יכול להבטיח לך שהמוטיבציה שלהם לירות את ה”קסאמים” תרד בהרבה, אם לא תיעלם לחלוטין. ומעבר לכך, תהיה לנו הלגיטימציה לא רק בקרב דעת הקהל הישראלית אלא בקרב דעת הקהל הבין-לאומית, אם יימשך ירי ה”קסאמים”, להיכנס לשם ולעשות פעולה צבאית נרחבת, כדי לעצור את ה”קסאמים”. 
       
       כל אחד מאתנו יודע וגם הצופים בבית יודעים, שהיום הוא יורה מפה מהחצר, ולמחרת הוא בחצר השנייה ואחרי שתי דקות הוא יכול להופיע בחצר שלישית ולירות עוד הפעם. זה דבר שאי-אפשר לעצור אותו בצורה כזאת. נכון שאפשר לשבת בבית-חאנון חודש וחודשיים ובאמת לא יירו. אבל ראינו את זה: כשהיינו בפנים, לא ירו. איך שיצאנו, התחיל שוב הירי.
       
רן כהן (יחד):
       
- - -
       
אילן ליבוביץ (שינוי):
       
       אבל הרבה פחות. בוא נודה על האמת, חבר הכנסת רן כהן, שהרבה פחות. אתה יודע את זה ואני יודע את זה, שהכמות של הירי הולכת ופוחתת כשאנחנו בפנים. 
       
       אבל, מעבר לכל הדברים האלה, אי-אפשר לבוא גם בדרישות ליושב-ראש הרשות שזה עתה נבחר, להפעיל את מרותו ולהיות מסוגל להפסיק את ירי ה”קסאמים” האלה מייד, בתוך פחות משבוע מאז נבחר. אני חושב שאנחנו צריכים לתת למפלגת העבודה שנכנסה לפני זמן קצר לממשלה והיא צריכה להיות זאת שגורמת לכך, לתת לו את ההזדמנות חודש, חודשיים, כדי לייצב את המדיניות שלו, כדי לייצב את השלטון שלו, כדי לייצב את השליטה שלו על הרשות הפלסטינית, ואז לבוא אליו בדרישות קשות, כמו שבאנו לקודמו.  ואם הוא לא יישם אותן, אז אנחנו נוכל לבחון את המשך צעדינו.
       
       אבל, לבוא ולומר היום, שבועיים מאז נבחר, שהוא כבר צריך לשלוט בכל השטח והוא יודע והוא יכול? הרי כולנו יודעים שזה לא מציאותי, שזה לא יכול להיות. עם כל הכבוד, הייתי מצפה ממפלגת העבודה להיות זאת שדוחפת לכך שיחזרו לשולחן המשא-ומתן אתו, שיחזרו להידבר עם אבו-מאזן ולא יצאו מייד למבצע אלא ינסו לפתור את זה בדרכים אחרות. תודה רבה.
       
היו"ר מיכאל נודלמן:
       
       תודה. חבר הכנסת רן כהן, ואחריו - חבר הכנסת אהוד יתום. 
       
רן כהן (יחד):
       
       אדוני היושב-ראש, חבר הכנסת נודלמן, השר שטרית, סגן השר בוים, הייתי עם חברי במסוף קרני וראינו את מקום הפיגוע, האסון, שהיה שם לפני כשבוע ימים. אני חייב לומר שזה אסון נורא שבו קיפדו את חייהם שישה מאזרחי ישראל - עופר טירי מאשקלון, זכרו לברכה, מונעם אבו-סביה מדבוריה, זכרו לברכה, אבראהים כחילי מאום-אל-ע'נם, זכרו לברכה, איוון שמילוב משדרות, זכרו לברכה, דרור גזרי משדרות, זכרו לברכה, והרצל שלמה, בן 50, גם הוא תושב שדרות. זהו אסון עצום לשדרות, זהו אסון גדול למדינת ישראל. 
       
       אני חייב לומר לך, אדוני סגן השר בוים, שמהתרשמותי העובדה שמחבלים הצליחו להגיע אל מעבר לקיר, אותו מחסום – ראיתי את זה בעיני – עם מטען חומר נפץ כל כך גדול, מצביעה על כך שהיה שם איזה מחדל שראוי להיחקר מבחינה צבאית, אבל זה לא המקום שבו עושים מחקרים צבאיים. 
       
       אנחנו חייבים להצביע על כך שהאסונות הללו וגם אתמול ב"אורחן" היו במידה רבה מאוד גם מחדלים מדיניים ופוליטיים, משום שזאת היתה קודם כול פגיעה עצומה של הפלסטינים בעצמם. אין מה לעשות, רבותי, מי שיודע מה נעשה בצומת קרני – מעבר קרני הוא כמעט צינור החיים של רצועת-עזה. אלה שמכוונים את הפגיעות לשם, משהו משובש בדעתם וברגשותיהם כלפי עצמם, כלפי השכנים שלהם. 
       
       ייתכן מאוד שהגורמים שקובעים איפה יתבצעו הפיגועים המחרידים הללו הם לא רק אנשים שרוצים להתריס כלפי אבו-מאזן. אני מתפלא על חברי, עמיתי לכנסת, שדיברו קודם, שלא מביאים בחשבון שהפגיעות הללו הן פגיעות בעם הפלסטיני ובאבו-מאזן עצמו, משום שהן נעשות לאחר שאבו-מאזן עצמו התחייב להפסקת טרור ולהפסקת אש. אני לא מבקש שהוא יהיה עכשיו בשירות ישראל. הוא צריך להיות בשירות עצמו ובשירות העם הפלסטיני ולעמוד על כך שהאש  הזאת תיפסק, משום שהיא בעצם באה לגדוע את צינור החיים של רצועת-עזה וכמובן לפגוע ביכולת של הרשות הפלסטינית לקיים שלטון אלמנטרי למען עצמה ולמען אזרחיה. 
       
       אדוני סגן השר, אני חייב לומר לך שהירי על שדרות הוא באמת אסון גדול. צודק חבר הכנסת טיבי: לא יורים רק על שדרות, יורים גם על הפלסטינים בצד השני וגם שם נהרגים. אבל מה לעשות? אנחנו לא יכולים להסכים עם זה ששדרות תמשיך להיות מופגזת ב"קסאמים" ובפצמ"רים, והדבר הזה חייב להיפסק, אבל הוא חייב להיפסק לא רק על-ידי הצבא. 
       
       יציאה היום למבצע צבאי גדול ברצועת-עזה, כן מתמשך או לא מתמשך, יש לה שתי משמעויות: משמעות אחת היא עוד שפיכות דמים בשני הצדדים, והמשמעות השנייה היא סיכול תוכנית ההתנתקות. ואם יש משהו שהממשלה חייבת לעשות זה לעזור להפסקת האש הזאת ולעזור לתוכנית ההתנתקות להתממש. כדי שהיא תתממש צריך לצאת יותר מוקדם מרצועת-עזה ולא להיכנס לשם עם הצבא. איזו משמעות תהיה לכניסה צבאית של אוגדה או שתי אוגדות, של חטיבה או שתי חטיבות לרצועת-עזה? הרי זה סיכול של תוכנית ההתנתקות. לא יכול להיות שהממשלה והכנסת מחליטות לצאת אבל בינתיים נותנים הוראה לצבא להיכנס. הרי זה בדיוק הפוך מההיגיון. 
       
       אני רוצה לסיים, אדוני היושב-ראש, באמירה אחת, ברשותך. אמר כאן, בצדק, צבי הנדל, שאנחנו – במלים הבוטות שלו – מלמדים אותם לעשות את הפיגועים. נכון, באמת צבי הנדל וחבריו מלמדים אותם לעשות את הפיגועים. הם מרימים את נס המרד נגד מדינה דמוקרטית ונגד ממשלה ששולטת כאן כחוק ונגד כנסת שנבחרה באופן דמוקרטי. נכון, חבר הכנסת הנדל, שמציץ שם מהפשפש, אתם באמת מלמדים אותם. 
       
צבי הנדל (האיחוד הלאומי - ישראל ביתנו):
       
       - - - 
       
רן כהן (יחד):
       
       אתם מלמדים אותם. הרי זה בדיוק מה שקורה, כי אם אתם מרימים היום יד על חיילי צה"ל, על השוטרים ועל ממשלת ישראל - אתם מלמדים אותם. 
       
צבי הנדל (האיחוד הלאומי - ישראל ביתנו):
       
       מי מרים? 
       
רן כהן (יחד):
       
       זה כבר ידוע לכולם. 
       
       לכן, אדוני היושב-ראש, אני חושב שנעשים שם פשעים שחייבים להיפסק, והדרך הטובה ביותר להפסיק אותם היא להגיע למצב שבו נצא כמה שיותר מהר מרצועת-עזה. הם יחיו שם, אנחנו נחיה כאן, וההתנתקות הזאת אולי תיצור גם את המצב שבו יוכלו הם לחיות שם ואנחנו נוכל לחיות אצלנו. תודה רבה. 
       
היו"ר מיכאל נודלמן:
       
       תודה. חבר הכנסת אהוד יתום, בבקשה. 
       
אהוד יתום (הליכוד):
       
       אדוני היושב-ראש, כבוד השר, סגן השר בוים, חברי חברי הכנסת, אני אנסה בשלוש דקות שיש לי לא לגעת בתחום האידיאולוגי-הפוליטי – האם נכון או לא נכון לסגת מהרצועה, האם טוב עושה ראש הממשלה או לא, האם רע עושה ראש הממשלה. יש מצב נתון אחד: תושבי שדרות, הנגב המערבי וגוש-קטיף נמצאים תחת הפגזות בלתי פוסקות של פצמ"רים ושל "קסאמים". האם נכון להמשיך ולתת למרגמות ול"קסאמים" שלא יטפטפו על גגותיהם אלא יגרמו להרס, לחרדה, לפיצול משפחות – גברים נותרים, נשים וילדים יוצאים מהשטח – האם זה נכון? האם ראוי שפעם קריית-שמונה ואחר כך שדרות ואולי, לא עלינו, אשקלון ועפולה יהיו ללא מענה כאשר אנחנו הצבא החזק ביותר ובעל היכולות הטובות ביותר? האם נכון להניח לתושבים הללו לחיות בחרדות שלהם ולהזדקק לטיפולים פסיכולוגיים ואחרים, שלא לדבר על שמונה-תשעה מקרים שבהם גם קופחו חיים? לא, התשובה היא לא. זה לא נכון. 
       
       אדוני היושב-ראש, חייבים לפתור את הבעיה הזאת, ומייד, ורק צה"ל יכול לפתור את הבעיה. יש להפסיק עם משחקי המלים הבלתי-מובנים בכלל בין הממשלה לצבא – אני רוצה שלא יהיו "קסאמים", אז תן לי את האפשרות לבצע את הפעולה – זה בכלל לא מעניין אף אחד. רן כהן, גם אתה וגם אני היינו שם. לא צריך לחכות לשום הוראה ולשום פקודה. צריך להגיע למקומות הספציפיים שמהם נורים ה"קסאמים" ופועלות המרגמות ולמנוע את הירי שלהם. אילן ליבוביץ הזכיר את העובדה שכאשר היינו שם לא נורו ה"קסאמים". רק צה"ל אחראי על כך ולא שום גורם אחר. זה באחריותו על-פי חוק, על-פי דין, על-פי מוסר, על-פי שכל ישר, על-פי נורמה, על-פי כל דבר שהוא הגיוני ונכון. עד מתי? למתי נמתין, לא עלינו? ש"קסאם" ייפול על בית-ספר או על גן?
       
       ולסוגיה השנייה. אם אכן, לצערי כי רב ואני מקווה מאוד שלא, תתממש תוכנית ההתנתקות וראש הממשלה יעמוד בדיבורו וידאג לכך שתוכנית ההתנתקות, לא עלינו, אם היא תתרגש עלינו, תתבצע ללא טרור, איך ימנעו את הטרור? אז ראש הממשלה יכבוש ל-48 שעות, ל-80 שעות או ל-100 שעות את רצועת-עזה וישית את עולו של צה"ל על המקום הזה? 
       
       אם זה נכון – בבקשה רבה. אז בואו נעשה את זה כבר עכשיו. אז נחזיק את השטח. אז נמנע "קסאמים", אז נמנע ירי. אם זה באמת נכון. הרי אחרת לא תהיה התנתקות. וראש הממשלה לא יסכים שלא תהיה התנתקות. ואם תהיה התנתקות עם טרור – מישהו מעלה על דעתו שכך ניראה? הישראלים בורחים מחמת הטרור כאשר הם, הרוצחים הללו, מזנבים בנו?
       
       רבותי, תושבי שדרות, הנגב המערבי וגוש-קטיף הם תושבים ואזרחים גיבורים וצריך להצדיע להם ולומר להם יישר כוח. תמשיכו, אתם, כאזרחים נאמנים, לשאת בנטל. אל תצאו. העם אתכם. 
       
       ומשהו בנימה אישית: כואב הלב על כל נופל, אבל הפעם אני רוצה לייחד חצי דקה לזכרו של לוחם שירות הביטחון הכללי שנפל אתמול על-ידי מרצח באזור גוש-קטיף, יהי זכרו ברוך. אני מאחל החלמה לפצועים.
       
היו"ר מיכאל נודלמן:
       
       חבר הכנסת מאיר פרוש - אינו נוכח; חבר הכנסת עמיר פרץ - אינו נוכח. אדוני סגן שר הביטחון, בבקשה. תשובתך. 
       
סגן שר הביטחון זאב בוים:
       
       אדוני היושב-ראש, חברי הכנסת, החברים שעלו פה ודיברו, ציינו באמת את התגברות הטרור על מאפייניו השונים, במיוחד בשבוע האחרון. צריך מכאן לנחם את המשפחות האבלות ולאחל החלמה לפצועים. 
       
       צריך לבוא ולומר, שפעם אחת הטרור הזה מופעל נגד ישראל, אבל עושה רושם שבימים האחרונים הוא גם מופעל נגד הרשות הפלסטינית והפלסטינים עצמם. חבר הכנסת זחאלקה יכול לעמוד פה ולעשות לוליינות באוויר, ולעשות פליק-פלאק לאחור בהסברים, ופשוט להפוך את היוצרות, כאילו בצד הפלסטיני יש "הודנה", רוצים "הודנה", מדברים על "הודנה", על הפסקת אש, כאילו המכשול העיקרי זה ממשלת ישראל. זה לאחז דעת ולאחז עיניים. הם אפילו לא מצליחים בקהילה הבין-לאומית. אנחנו רואים את הפניות הנמרצות גם בארצות-הברית, גם מקולין פאואל, גם  – לא יודע אם היא מיועדת או כבר בתפקיד, ממזכירת המדינה קונדוליסה רייס, ראש הממשלה של בריטניה, בלייר, כולם קוראים לאבו-מאזן לטפל בנושא הזה של הטרור ולגרום לכך שהוא ייפסק. אז זחאלקה וחברים ערבים אחרים - כאילו אין טרור, כאילו אין פיגוע בקרני, כאילו אין "קסאמים", רק העניין הזה - ממשלת ישראל. ממשלת ישראל – היא לא מוכנה להתחייב להפסקת אש, כאילו אנחנו פתחנו באש.
       
       הטרור הזה, אני אמרתי, מאיים עכשיו על הרשות הפלסטינית. אבו-מאזן, במשך עשרה ימים, מתעסק בהכתרה שלו, כאילו הוא נשיא ארצות-הברית; בדיוק כמו נשיא ארצות הברית. ברמאללה מתעסקים עכשיו בהכתרה. מתעסק בהכתרה, ובתוך הימים האלה בדיוק יש התגברות הטרור. ואבו-מאזן מדבר בלשון רפה, כאילו הוא עוד בתהליך הבחירות. אפשר היה להבין איך הוא דיבר ככה, בצורה מאוזנת, ואפילו במקרה אחד תקף את האויב הציוני בטרמינולוגיה של השפה הערבית-הפלסטינית מהתקופה של קודמו. נו, אז הוא היה לפני בחירות. הוא מדבר אחרי בחירות באותה טרמינולוגיה, ולעשות הוא לא עושה שום דבר. אז אומרים: הוא לא יכול לעשות. נכון, יש מגבלות ברגע זה לאבו-מאזן, אבל יש לו גם כוח תחת היד. משהו הוא יכול לעשות.
       
       חבר הכנסת רן כהן, אתה דיברת על הפיגוע בקרני. הוא נחקר עכשיו. אנחנו בודקים אם אנחנו יכולים לעשות יותר טוב, אבל צריך לומר שכל ההסכם בעניין קרני היה, שיש צד פלסטיני, והצד הפלסטיני אחראי על כל מה שקורה שם, בהנהגתו של מג'אידה והמודיעין המסכל. הם אחראים להבטיח את הקטע שלהם. ויש הצד שלנו. וזה בדיוק הרעיון הזה, של מעבר קרני. אז מסתבר שהמודיעין המסכל שם לא סיכל שום דבר. כנראה יש שם "חורים" רציניים מאוד של אנשים שמשתפים פעולה עם ה"חמאס", עם "הג'יהאד", עם הכוחות האלה. אני מתייחס במיוחד לקרני, כי אתה נגעת בעניין הזה בדיוק ובצדק רב. 
       
       משהו בלתי נתפס בכל העניין הזה של הטרור בקרני. הרי קרני נועד ביסודו להיות – וכך הוא בעצם - עורק החיים והחמצן של תושבי רצועת-עזה. נכון שיש גם סחורות ישראליות שנכנסות פנימה, ויש יהודים שעושים שם עסקים. זה בסדר גמור, אבל זו לא מהות העניין. גם כשיהודים עושים את זה, זה משרת קודם כול ומקנה בעצם יכולת קיום וחיים לתושבי עזה, שלא לדבר על סחורות שמיוצאות מעזה, בעיקר תוצרת חקלאית וכו'. הם מתפרנסים מזה. לזה מופנה הטרור השפל הזה, הפלסטיני? אין לו בכלל אלוהים. אין לו בכלל אלוהים. אין לו שום טיפת רחמים אל האנשים. זה פשוט לא ייאמן. אבל יש לו איזה הגיון ברזל מעוות משלו. 
       
       כשאבו-מאזן אומר: רשות אחת, חוק אחד, נשק אחד, אומר ה"חמאס": אין רשות אחת. וה"חמאס" מתריס ומציב את עצמו כאלטרנטיבה לשלטונו של אבו-מאזן. ואבו-מאזן מכין את ההכתרה ברמאללה, כל האנשים נמצאים ברמאללה, לרבות דחלאן העזתי, שאליבא דכולי עלמא בעולם הפלסטיני מכירים ביכולתו שם עם אבו-שבאכ ואחרים לעשות סדר – אם הם רוצים. אז הם יושבים – יש שם, שמעתי, מסעדות טובות, ברמאללה. והם מחכים שם לסידורים הפנימיים של מי יקבל מה, וזהו. ואבו-מאזן בקושי מדבר. זה המצב. 
       
       לכן האצבע המאשימה צריכה להיות כלפי אבו-מאזן, גם כשהוא לא יכול לעשות הרבה. מה שהוא יכול לעשות, יש לו המנגנונים תחת ידיו, זה כמה עשרות אלפי אנשים שהוא יכול לפרוס אותם בשטח. אני שומע היום שניתנה פקודה כזאת. הצרפתים אומרים: טוב מאוחר מאשר לעולם לא? אני לא בטוח במקרה הזה, כי זה עניין של חיים ומוות. אבל נניח. מהאמירה הזאת ועד הביצוע בשטח - חובת ההוכחה עוד עליהם. 
       
       אדוני היושב-ראש, אם אבו-מאזן לא יחסל את הטרור, הטרור יחסל אותו וימיו על במת ההיסטוריה יהיו קצרים. 
       
       אנחנו – אני רוצה להגיד לך, רן כהן, לגבי העניין הזה שאתה אמרת, סיכון תוכנית ההתנתקות איננו בכניסת הצבא כדי להלום בטרור. הצבא ייכנס להלום בטרור, השיטה המבצעית - עוד ייבחר הנפח שלה. צריך לומר שהנפח הוא גם פועל יוצא של מה שאבו-מאזן יעשה או לא יעשה. חלון ההזדמנות הזה והציפייה הזאת שאחרי ערפאת באה תקופה חדשה – יש עוד ציפייה כזאת, אבל היא הולכת ומצטמצמת נוכח האירועים האלה וחדלון המעשה של אבו-מאזן. אז אין לו הרבה ימים. אבל אנחנו מצווים להגן על האזרחים שלנו. וכל עוד אין שם גורם אחד שעושה את זה, זו חובתנו. באיזו מידה, באיזה מינון, באיזו שיטה – שמענו פה הצעות. הן נכונות, ויש פה אנשים עם ניסיון רב בעניין הזה. הקבינט יושב היום על המדוכה, נראה מה תהיה התוצאה. 
       
       אבל, אי-אפשר להגיד שכניסת הצבא כדי להכות ולהלום בטרור מסכנת את תוכנית ההתנתקות. אני לא רואה שמדינת ישראל תוכל לבצע תוכנית התנתקות תחת אש. זה לא בא בחשבון. צריך להגיד את זה, לעשות את זה, כדי שאם לא מבינים בדיבור, יבינו במעשה. תודה רבה.

היו"ר מיכאל נודלמן:
       
       מה אתה מציע?
       
סגן שר הביטחון זאב בוים:
       
       אני מציע להעביר את הנושא הזה לוועדה.
       
היו"ר מיכאל נודלמן:
       
       יש הצעה אחרת. חבר הכנסת אילן שלגי, בבקשה.
       
אילן שלגי (שינוי):
       
       אדוני היושב-ראש, חברות וחברי הכנסת, אני סבור שהיה ראוי ורצוי שנקדים את ההתנתקות. אין שום סיבה לא לבצע אותה כבר בחודש מאי או יוני. בלי סתירה ובלי קשר ישיר להצעתי זו, צה"ל צריך להיכנס למקומות שמהם יורים את ה"קסאמים" ואת הפצמ"רים, ולעשות את זה לא מחר בבוקר, אלא כעת, בשעה חמש אחרי-הצהריים. כשנהיה שם לא יירו פצמ"רים, לא יירו "קסאמים". אנחנו חייבים להגן על אזרחינו. תודה רבה.
       
היו"ר מיכאל נודלמן:
       
       תודה. 
       
       חברי הכנסת, אנחנו עוברים להצבעה. ההצבעה היא על דיון בוועדת החוץ והביטחון.
       
צבי הנדל (האיחוד הלאומי - ישראל ביתנו):
       
       אני רוצה דיון במליאה.
       
היו"ר מיכאל נודלמן:
       
       השר רוצה להעביר לוועדה, אתה רוצה להעביר למליאה, בבקשה.

גדעון סער (הליכוד):
       
       ועדה.
       
דני יתום (העבודה-מימד):
       
       תשאל מי בעד - ועדה, מי נגד - מליאה.

היו"ר מיכאל נודלמן:
       
       חברי הכנסת, מי שבעד ועדה, יצביע בעד, מי שנגד, זה במליאה.
       
הצבעה מס' 14
       
בעד ההצעה להעביר את הנושא לוועדה – 15
בעד ההצעה שלא לכלול את הנושא בסדר-היום – 1
נמנעים – אין
ההצעה להעביר את הנושא לוועדת החוץ והביטחון נתקבלה.
       
היו"ר מיכאל נודלמן:
       
       15 חברי כנסת בעד, אחד נגד, אין נמנעים. אני קובע שהנושא יעבור לוועדת החוץ והביטחון.


הצעות לסדר-היום
החלטת ראש הממשלה ושר האוצר להמליץ 
על מינוי סטנלי פישר לנגיד בנק ישראל 
       ["דברי הכנסת", חוב' י"ד, עמ'   .]
       
היו"ר מיכאל נודלמן:
       
       חברי הכנסת, אנחנו עוברים להצבעה בנושא שדנו בו בשבוע שעבר: החלטת ראש הממשלה ושר האוצר להמליץ על מינוי סטנלי פישר לנגיד בנק ישראל - הצעות לסדר-היום מס' 5569, 5566, 5618, 5617, 5612, 5607, 5599, 5595, 5592, 5588 ו-5591. לא ועדה צריכה להיות פה. סטנלי פישר קיבל מינוי מוועדה.
       
ענבל גבריאלי (הליכוד):
       
       אדוני היושב-ראש, המינוי אושר.
       
היו"ר מיכאל נודלמן:
       
       אני חושב שאנחנו צריכים - -
       
ענבל גבריאלי (הליכוד):
       
       להסיר.
       
היו"ר מיכאל נודלמן:
       
       - - להסיר מסדר-היום.
       
שר התחבורה מאיר שטרית:
       
       אדוני היושב-ראש, אתה לוקח לי את הדברים מהפה. בהצעה על סטנלי פישר - מכיוון שוועדת-בך אישרה את מינויו של סטנלי פישר, והממשלה עומדת לאשר את המינוי ביום ראשון, זו לא הצעה לסדר-היום, כי הנושא כבר ירד מסדר-היום, ואני מציע להסתפק בדברים, להסיר את זה מסדר-היום.
       
היו"ר מיכאל נודלמן:
       
       חברי הכנסת, אתם הבנתם מה הבעיה? 

ענבל גבריאלי (הליכוד):
       
       בעד ההצעה של השר זה להסתפק בדבריו ולהסיר מסדר-היום.
       
היו"ר מיכאל נודלמן:
       
       בעד ההצעה של השר זה להסיר, נגד זה דיון בוועדה, אבל זה לא הגיוני.
       
הצבעה מס' 15
       
בעד ההצעה להעביר את הנושא לוועדה – אין
בעד ההצעה שלא לכלול את הנושא בסדר-היום – 12
נמנעים – אין
ההצעה שלא לכלול את הנושא בסדר-היום של הכנסת נתקבלה.

היו"ר מיכאל נודלמן:
       
       בעד - 12 חברי כנסת, אין מתנגדים ואין נמנעים. הנושא יורד מסדר-היום.


הצעה לסדר-היום 
היעדרות נציגים רשמיים מטעם ממשלת ישראל 
באזכרה  לגולדה מאיר, זיכרונה לברכה

היו"ר מיכאל נודלמן:
       
       אנחנו עוברים לנושא הבא: היעדרות נציגים רשמיים מטעם ממשלת ישראל באזכרה לגולדה מאיר, זיכרונה לברכה - הצעה לסדר-היום מס' 5604. הדוברת – חברת הכנסת מרינה סולודקין.
       
מרינה סולודקין (הליכוד):
       
       כבוד היושב-ראש, כבוד השר המקשר, כבוד סגן השר זאב ביום, חברי הכנסת, לגולדה מאיר לא היה מזל בזיכרון הקולקטיבי של מדינת ישראל. לפני כמה שנים בישראל כמעט שלא חגגו 100 שנה להולדתה, אף שבאוקראינה וברוסיה הוקמו לה לוחות זיכרון מיוחדים. 
       
       התופעה הזאת מדאיגה מאוד. נתקלתי בה בעת שהייתי יושבת-ראש הוועדה לקידום מעמד האשה בכנסת הארבע-עשרה. נראה לי אז מוזר ובלתי מוסבר שבחדר הוועדה לקידום מעמד האשה לא נמצאת תמונתה של האשה הראשונה, ובינתיים היחידה, בין ראשי הממשלות של מדינת ישראל.  אדרבה, היא כיהנה כראש הממשלה בסוף שנות ה-60, תחילת שנות ה-70, כשבעולם כולו, להוציא את ציילון, סרי-לנקה, לא היו נשים בתפקיד ראש ממשלה, ועוד במדינה הנלחמת על עצם קיומה. 
       
       למיטב הבנתי, חוסר המזל של גולדה מאיר זיכרונה לברכה קשור לכך שארגוני הנשים לא יכולים לסלוח לה שהיא לא היתה פמיניסטית במובן המערבי של המלה. בעיני הנימוק הזה נראה מצחיק, בעיקר לאור העובדה שמרגרט תאצ'ר וקונדוליסה רייס, שפעלו אחריה, גם הן לא עשו קריירה פוליטית על בסיס הפמיניזם הצרוף.
       
       מצד שני, מפלגת העבודה, מפא"י ההיסטורית, היתה צריכה לכבד את זכרה אולי יותר מאחרים. הרי גולדה מאיר, זיכרונה לברכה, כיהנה כשרה בכירה בממשלת ישראל וכראש הממשלה דווקא מטעם מפלגה זו, אבל זה לא קרה.
       
       את ההסבר המשכנע ביותר לשכחה המוזרה הזאת נתן רחבעם זאבי, זיכרונו לברכה, בטקס שקיימתי בשנת 1998 ליד דיוקנה של גולדה מאיר בחדר הוועדה למעמד האשה. אמר חבר הכנסת זאבי, זיכרונו לברכה: גברים ואלופים בצה"ל הפסידו במלחמת יום הכיפורים. אחרי זה הם הטילו את האשמה על האשה היחידה בצמרת השלטון דאז.
       
       העובדה שדווקא אני, נציגת העולים בליכוד, נאלצת לצעוק היום מעל במת הכנסת להגנת זכרה, פעילותה ותרומתה למדינת ישראל של גודלה מאיר זיכרונה לברכה, אינה מקרית. 
       
       קודם כול, אני מאוד מודה ליושב-ראש ועדת הכנסת, חבר הכנסת רוני בר-און, וליושב-ראש סיעת הליכוד, חבר הכנסת גדעון סער, שהחליטו לקבל את הערעור שלי בוועדת הכנסת ולאפשר את ההופעה שלי מעל במת הכנסת בנושא הזה.
       
       אני אדבר על המקום של גולדה מאיר בזיכרון של יהדות רוסיה. בתקופת גולדה מאיר יהדות רוסיה, המנותקת ממדינת ישראל, ניתוק מוחלט ואכזרי, היתה גאה בה מאוד מאוד. כל יהודי בברית-המועצות, אפילו היה רחוק מאוד מהאידיאולוגיה הציונית, הכיר אותה ואהב אותה. היא היתה הגיבורה האמיתית שלנו.
       
       ברוסית יש פתגם שאומר, שמתים לא יודעים בושה מהי. עלבון ובושה, מפני ששום גורם ממלכתי, ציבורי, לא ראה לנכון להשתתף באזכרתה של גולדה מאיר זיכרונה לברכה, צריכים להרגיש אנשים חיים. הפגיעה היא לא רק בזכרה של גולדה מאיר, הפגיעה היא בראש ובראשונה בכולנו, הן הפוליטיקאים, הן אנשי הציבור והן אזרחים מן השורה. ניתן רק לקוות שזה לא יקרה פעם נוספת. תודה רבה לכם.
       
היו"ר מיכאל נודלמן:
       
       תודה. השר מאיר שטרית, בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני רוצה לברך את חברת הכנסת מרינה סולודקין על העלאת הנושא לסדר-היום. אין לי שום ספק שיש הצדקה רבה להעלאת ההצעה על סדר-היום. זה באמת קצת עצוב, שאחת הנשים הדגולות בעולם, לא רק בישראל, שהיתה ראש ממשלה אמיצה, שאמרו עליה שבממשלה שלה היא היתה הגבר היחיד – קצת עצוב שביום הזיכרון שלה אפילו חברי מפלגתה, ששנים היא היתה המנהיגה שלהם והובילה אותם והיתה בראשות הממשלה, לא טרחו להיות באזכרה זו, והאזכרה נערכה באמת בחוג משפחתי מצומצם. 
       
       אני חושב שטוב עושה מרינה סולודקין שהיא מעלה את זכרה של גולדה בצורה זאת, ואני מברך אותך על כך. היא באמת היתה אשה אהודה מאוד, ואני עד היום זוכר את הצילומים של ביקורה בבית-הכנסת הגדול במוסקבה שהופיעו בטלוויזיה ובעיתונות, ואיך הקהל קיבל אותה במוסקבה באותן שנים. זה היה מחזה יוצא מן הכלל. אז רוסיה היתה מעבר למסך הברזל, ויכולנו לראות רק כשניתנה לנו הזדמנות להציץ מדי פעם, ואחת ההזדמנויות היתה כשגולדה הגיעה לבית-הכנסת הגדול במוסקבה. זאת היתה הזדמנות לראות איך מוסקבה מקבלת ומחבקת בחום ובאהבה את גולדה מאיר. 
       
חיים כץ (הליכוד):
       
       יש תבליט גדול בכניסה לבית שבו היא גרה. 
       
שר התחבורה מאיר שטרית:
       
       זה היה אירוע מרגש ביותר. גם למי שראה אותו מרחוק, דרך הטלוויזיה, זה היה מרגש. על אחת כמה וכמה לה באופן אישי, וגם לאחרים שהיו שם באותו אירוע, יהודים יוצאי ברית-המועצות. אני מודה לך על העלאת הנושא הזה, מפני שראויה גולדה וראויים אנחנו שהנושא הזה יעלה על סדר-היום. 
       
       חברת הכנסת סולודקין, על-פי החלטת הממשלה סט/66, בעקבות ועדת שרים לענייני סמלים וטקסים משנת 1994, אלו הן הנחיות הממשלה בנוגע לאזכרות לנשיאי ישראל ולראשי ממשלותיה: 1. אזכרות של יום השבעה, יום השלושים ואזכרות המתקיימות מדי שנה, נערכות במסגרת משפחתית בלבד; 2. ביום השנה הראשון וכן אחת לעשר שנים, תיערך אזכרה ממלכתית, באחריות מרכז ההסברה, ובה ישתתפו נציגי הממשלה; 3. לנשיאי ישראל ולראשי ממשלותיה שהלכו לעולמם תיערך אזכרה ממלכתית מרכזית משותפת בכל שנה ביום א' בניסן, שהוא ראש-השנה למלכים על-פי מקורותינו. האזכרה תיערך במשכן נשיאי ישראל ובאחריות מרכז ההסברה. אכן, כך מקיימים את האזכרה לכל ראשי ממשלות ונשיאי ישראל לשעבר. 
       
       פרט לדוד בן-גוריון, זכרו לברכה, שעל-פי חוק נערכת לו אזכרה ממלכתית בכל שנה, וליצחק רבין, זכרו לברכה, אשר עד היום נערכו לו אזכרות בנוכחות רחבה של נציגי ממשלה - בשנה הבאה תיערך האזכרה הממלכתית הראשונה ליצחק רבין, זכרו לברכה – פרט לאלה, הממשלה לא מחויבת להשתתף באזכרות הנערכות מדי שנה. 
       
       נכון שמבחינת כללי הטקס ומבחינת ההחלטות של ועדת השרים לענייני סמלים וטקסים, אין חובה לממשלה להיות נוכחת באזכרות של ראשי ממשלות ושל נשיאים. אבל ידוע שבטקסי אזכרה של בן-גוריון, שמתקיימים בנפרד ובמיוחד על-פי חוק, משתתפים הרבה פעמים ראשי ממשלות. רוב ראשי הממשלות שאני זוכר השתתפו באירועי האזכרה לבן-גוריון. אני חושב שטוב יעשו גם ללא חוק מחייב. הערכה אמיתית לאדם ניכרת כאשר משתתפים באירוע כזה מרצון, ולא מכוח חוק או מצוות אנשים מלומדה. אני רק יכול להתפלל ולייחל שבפעמים הבאות שתהיינה אזכרות, ייקחו לתשומת לבם חבריה ומוקירי זכרה את הדברים שלך וישתתפו השתתפות ערה יותר מכפי שהיתה עד היום. 
       
       אני מוכן, אם את רוצה, לדון בעניין הזה בוועדה או במליאה. אין לי שום התנגדות. 
       
מרינה סולודקין (הליכוד):
       
       בוועדת החינוך. 
       
שר התחבורה מאיר שטרית:
       
       אין לי כל התנגדות להעביר את הנושא לוועדת החינוך. 
       
היו"ר מיכאל נודלמן:
       
       חבר הכנסת נסים זאב, הצעה אחרת. 
       
נסים זאב (ש"ס):
       
       אדוני היושב-ראש, כבוד השר, אולי ידוע לך שבלוח השנה העברי כמעט בכל יום יש אזכרה לאדם גדול שנפטר באותו יום. אני מסכים שזה לא צריך לבוא בהצעת חוק, ולא כל ישות ציבורית, אפילו גדולה ביותר, צריך לקבוע לה את יום השנה מבחינת החוק. מקובל עלי הסדר. אבל בכל זאת המשרד המיוחד לטקסים וסמלים יכול אולי להזכיר למי מחברי הכנסת או מחברי הממשלה ולשאול אם יוכל להשתתף. אני בטוח שלא השתתפו כי אף אחד לא זכר שיש יום אזכרה למנוחה. יכול להיות שלא נזכרו בכך.
       
שר התחבורה מאיר שטרית:
       
       שולחים הזמנות. 
       
נסים זאב (ש"ס):
       
       אני לא ידעתי שאף אחד לא הופיע, אלא אחרי שראיתי את הכתבה בעיתון. יכול להיות שהחברים פה לא ידעו, לא מפני שהיתה התעלמות מכוונת. 
       
היו"ר מיכאל נודלמן:
       
       תודה. 
       
       חברי הכנסת, אנחנו עוברים להצבעה על העברת הנושא היעדרות נציגים רשמיים מטעם ממשלת ישראל באזכרה לגולדה מאיר, זיכרונה לברכה, לדיון בוועדת חינוך. 
       
הצבעה מס' 16
       
בעד ההצעה להעביר את הנושא לוועדה – 9
נגד – אין
נמנעים – אין
ההצעה להעביר את הנושא לוועדת החינוך, התרבות והספורט נתקבלה. 
       
היו"ר מיכאל נודלמן:
       
       תשעה חברי כנסת בעד, אין מתנגדים ואין נמנעים. הנושא יעבור לוועדת החינוך והתרבות. 
       
       אנחנו עוברים לשאילתות בעל-פה, אבל אין שואל. 



שאילתות ותשובות

היו"ר מיכאל נודלמן:
       
       אנחנו עוברים לשאילתות ותשובות לשר מאיר שטרית, בבקשה. 
       
2217. שינויים בקווי "אגד" בירושלים
       
חבר הכנסת שלמה בניזרי שאל את שר התחבורה
       ביום ד' בכסליו התשס"ה (17 בנובמבר 2004):
       
       פורסם, כי חברת "אגד" בירושלים שינתה חלק ממסלוליה. למשל, בוטל מעברו של קו 19 בשכונות בית-ישראל וברחוב שמואל הנביא, דבר הפוגע בתלמידים ובבני-ישיבה.
       
       רצוני לשאול:
       
       1. האם הידיעה נכונה? 
       
       2. אם כן – אילו מסלולים שונו ומדוע?
       
       3. האם נבחנה הפגיעה בתלמידים?
       
       4. האם יוחזר קו 19 למסלולו ברחוב שמואל הנביא ובבית-ישראל?
       
תשובת שר התחבורה מאיר שטרית:
(לא נקראה, נמסרה לפרוטוקול)

       1. מסלול קו 19 בירושלים אכן שונה לאחרונה והוא אינו עובר עוד בשכונת בית-ישראל וברחוב שמואל הנביא.
       
       2-3. טרם שינוי מסלול הקו נבדקה הפגיעה האפשרית במשתמשי הקו ונמצא כי השינוי אינו פוגע בתלמידים ובבני-הישיבה ובכלל תושבי האזור. קווים אחרים, דוגמת קו 23, עוברים גם היום בקטע שבוטל ומספקים שירות לכל היעדים המבוקשים, כגון מרכז העיר, התחנה המרכזית וקריית-היובל.
       
       לאחרונה נעשו שינויים רבים בקווים העירוניים בירושלים במטרה לשפר את השירות הניתן לציבור המשתמשים, וזאת בהתאם לבקשתם ולצורכיהם. בפרט שונו מסלולי הקווים 9, 9א, 19, 14, 50, 7, 22, 24, 24א ו-27. סיבה נוספת לשינויים היא היערכות לקראת פרויקט הרכבת הקלה בעיר. פרויקט זה מצריך התאמה של התחבורה הציבורית הקיימת לזו העתידית, וכן שינויי מסלולים של קווי האוטובוס בעקבות סגירת רחובות, הקטנת נפחי התנועה, שינויים גיאומטריים ושינויים תחבורתיים נוספים.
       
       4. שינויים עתידיים בקו 19 יבוצעו על-ידי בחינה של הביקושים ומסלולי הקווים האחרים המשרתים את האזור, בתיאום עם עיריית ירושלים ועם "אגד".
       
2303. רעש המטוסים מעל שכונת יד-אליהו בתל-אביב 
       
חבר הכנסת גדעון סער שאל את שר התחבורה
       ביום י"ח בכסליו התשס"ה (1 בדצמבר 2004):
       
       לפי פרסומים בתקשורת, תושבי שכונת יד-אליהו בתל-אביב סובלים ממטרד רעש קשה של מטוסים הטסים אל נמל התעופה בן-גוריון וממנו.
       
       רצוני לשאול:
       
       1. האם בדק משרדך את הבעיה?
       
       2. כיצד יפעל משרדך למניעת המטרד?
       
שר התחבורה מאיר שטרית:
       
       אדוני היושב-ראש, אני מתכבד להשיב על שאילתא מס' 2303, של חבר הכנסת גדעון סער, בנושא רעש המטוסים מעל שכונת יד-אליהו בתל-אביב. 
       
       1. רעש המטוסים במרחב נתב"ג נתון לבקרה רציפה של רשות שדות התעופה ומינהל התעופה האזרחית, כמו גם של ועדה מקצועית סטטוטורית בלתי תלויה, שמונתה לעניין זה מכוח הוראות התוכנית לפיתוח נתב"ג (תמ"א 2/4).
       
       2. לשכונת יד-אליהו מוקרן רעש המטוסים הנוחתים בלבד ולא רעש המטוסים הממריאים. יש לציין כי נתיב הגישה למסלול הנחיתה הראשי של הנמל, מסלול 12 החולף מדרום לשכונת יד-אליהו, פועל בנתב"ג שנים רבות ואין בתפעול זה דבר חדש הנובע מהפעלת טרמינל 3.
       
       3. נוהלי המראה ונחיתה נגזרים בראש ובראשונה מכללי בטיחות טיסה. המטוס המגיע לנחיתה על מסלול 12, חייב להתייצב על ציר המסלול הן מבחינת המיקום והן מבחינת הגובה. במרחק הנתון כשהמטוס מעל תל-אביב, לא ניתן יותר לתמרן אותו ביחס לסף הנחיתה. כיווני הנחיתה וההמראה נגזרים אף הם מכללים החיוניים לבטיחות הטיסה.
       
       4. חלופה אפשרית העשויה להקטין בעתיד את השפעת רעש המטוסים הנוחתים על שכונת יד-אליהו הינה הארכת מסלול 21 בנתב"ג, באופן שיאפשר להנחית מטוסים שיגיעו לשדה מהגזרה הממוקמת צפונית לנמל התעופה.
       
       ברשות שדות התעופה יש תוכנית לביצוע בעוד שנים אחדות, והיא להאריך את מסלול 21 בשדה-התעופה, גם מסיבות אחרות ולא רק מהסיבה של הרעש, עוד ב-1,000 מטר, כדי לאפשר מסלולים של V. היום יש רק מסלול אחד ומסלול מקביל לו, והתוכנית היא שיהיה מסלול של V שיאפשר נחיתה גם מכיוון אחר, לא מהכיוון שממנו באים המטוסים היום. הדבר יוכל להגדיל מאוד את היקף הנחיתות וההמראות, ואפשר יהיה לצמצם יחסית את שעות הפעילות של השדה. הדבר נמצא בתוכנית. מדובר בהשקעה של כמה מאות מיליוני שקלים, ואני בהחלט דוחף את הביצוע של העניין. השנה כבר יכינו תכנון מפורט של המסלול הזה. 
       
היו"ר מיכאל נודלמן:
       
       חבר הכנסת סער, שאלה נוספת, בבקשה. 
       
גדעון סער (הליכוד):
       
       אדוני השר, תודה לך על התשובה. לגבי החלופה שציינת, הארכת מסלול 21, האם יש החלטה לביצוע, והאם יש לוח-זמנים לביצוע אותה חלופה?
       
שר התחבורה מאיר שטרית:
       
       יש החלטה שלי, והוריתי לרשות שדות התעופה לטפל בסגירת המסלול הזה כחלק מתוכנית הפיתוח של רש"ת. בשנת 2005 הכוונה שלי היא לקדם את התכנון לביצוע המסלול הזה. זה מותנה בדברים אחרים. אבל, הכוונה היא לצאת לביצוע של העניין.
       
גדעון סער (הליכוד):
       
       יש לך הערכה, כמה זמן יעבור עד הביצוע?
       
שר התחבורה מאיר שטרית:
       
       להערכתי, בערך שלוש שנים: שנה ראשונה – תכנון, ושנתיים - ביצוע, כי יש שם בעיות מורכבות מאוד. זה בערך שנה תכנון ושנתיים ביצוע.
       
היו"ר מיכאל נודלמן:
       
       שאילתא מס' 2304 מאת חבר הכנסת בנלולו, שאינו נוכח - לפרוטוקול.
       
2304. מעשי מרמה במבחני התיאוריה בנהיגה
       
חבר הכנסת דניאל בנלולו שאל את שר התחבורה
       ביום י"ח בכסליו התשס"ה (1 בדצמבר 2004):
       
       פורסם, כי כנופיה שגילתה את שיטת מבחני התיאוריה במשרד הרישוי מבקשת תשלום בעבור נתינת השאלות לנבחנים. 
       
       רצוני לשאול:
       
       1. האם משרדך מכיר את התופעה?
       
       2. האם יגובה מאגר השאלות מפני פריצות?
       
       3. כיצד תימנע הישנות מקרים כגון אלו? 
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. לאחרונה דיווחו מנהלי מחוזות הרישוי על התגברות מקרים שבהם התגלו זיופים והעתקות באמצעים מתקדמים מאוד, כגון מצלמות זעירות סמויות, אוזניות, קשר עם גורמי חוץ וכדומה. על כן, ניתנה הוראה לבוחני הרישוי ולפקידים הנמצאים בחדר לתת תשומת לב מרבית למתרחש בזמן הבחינה ולמקרים הנראים חשודים. כתוצאה, נתפסו חשודים מספר עם מכשור אלקטרוני זעיר, והם הועברו לטיפול משטרת ישראל. בנוסף, הורשעו לאחרונה כמה עבריינים שעסקו בזיופי מבחני תיאוריה.

	2. אגף הרישוי במשרד התחבורה עומד להפעיל בקרוב מערכת ממוחשבת אשר תבצע כמה פעולות זיהוי של נבחן נהיגה בטרם כניסתו לאולם שבו מתקיים מבחן התיאוריה, וכן במבחן המעשי. בנוסף, אגף הרישוי נמצא בשלבים סופיים של כתיבת ספר תיאוריה, אשר יכיל את מאגר השאלות לכל דרגות הרשיון ויופץ לכל דורש. סביר להניח כי תלמיד נהיגה שלמד את כל המאגר יעבור את הבחינה בהצלחה בלי להזדקק למעשי מרמה שונים.

	3. בשבועות הקרובים משרדי מתכנן להוציא מכרז למערכת התיאוריה הממוחשבת. כתיבת המכרז בידי המשרד כבר הסתיימה.
       
היו"ר מיכאל נודלמן:
       
       שאילתא מס' 2305 מאת חבר הכנסת דהן, שאינו נוכח - לפרוטוקול.
       
2305. אגרת רישוי לרכב מושבת 
       
חבר הכנסת נסים דהן שאל את שר התחבורה
       ביום י"ח בכסליו התשס"ה (1 בדצמבר 2004):
       
       חברה מסחרית שבבעלותה רכב שהיה מושבת שש שנים נדרשה לשלם אגרת רישוי בסך 9,504 ש"ח. בקשת החברה לשלם רק עבור השנה האחרונה נדחתה, ולפיכך הרכב נתרם לישיבה. פנייה למשרדך, בצירוף תמונות ותצהירים המוכיחים שהרכב היה מושבת, נדחתה.
       
       רצוני לשאול:
       
       1. האם רכב שהיה מושבת מחויב בתשלום רטרואקטיבי?
       
       2. לאור ההוכחה שהרכב היה מושבת, האם תבוטל דרישת התשלום?
       
       3. האם ייבדק המקרה?
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. לפי סעיף 5 בפקודת התעבורה, מוטל על בעל רכב, שאינו פטור מחובת רשיון רכב או מאגרת רשיון, לשלם את האגרה לאותה תקופה, גם רטרואקטיבית. בתקנות התעבורה, תקנה 290, נקבע, כי בעל רכב אשר מודיע לרשות הרישוי על הפסקת השימוש ברכב ועל הפקדת רשיון, פטור מתשלום אגרה לתקופת ההפקדה. עוד נקבעו בתקנה הנ"ל מקרים חריגים שבהם זכאי בעל הרכב לפטור מתשלום אגרה גם כאשר לא הפקיד את רשיונו. מקרים אלו כוללים הורדה מהכביש לפי תקנה 308, תאונה, פטירה, אשפוז פתאומי ותפיסת רכב בידי רשות מוסמכת לפי דין.

	2. חיוב באגרות הרישוי אינו קשור להוכחות על נסיעה או אי-נסיעה ברכב. בהתאם לחוק האמור, אין זה בסמכות ובתפקיד משרד התחבורה לבדוק אם הרכב היה מושבת.

	3. המקרה המוזכר בשאילתא נבדק וניתנו תשובות בהתאם הן לבעל הרכב הקודם, החברה המסחרית, והן למנהל סיעת ש"ס שפנה בנדון למשרדי בשם הישיבה שלה נתרם הרכב.
       
היו"ר מיכאל נודלמן:
       
       שאילתא מס' 2315, מאת חבר הכנסת יורי שטרן, שאינו נוכח - לפרוטוקול.
       
2315. שעות העבודה של נהגי "אגד"
       
חבר הכנסת יורי שטרן שאל את שר התחבורה
       ביום י"ח בכסליו התשס"ה (1 בדצמבר 2004):
       
       פורסם ב"מעריב" ב-5 בנובמבר 2004, כי 80% מנהגי חברת "אגד" בצפון עבדו יותר מ-12 שעות ביום והיו מעורבים ב-1,625 תאונות בשנה.
       
       רצוני לשאול:
       
       1. האם הנתונים נכונים?
       
       2. האם מחייב משרדך את חברת "אגד" להעסיק מפקחי בטיחות תעבורה, ואם כן – כיצד מטופלות תוצאות בדיקותיהם?
       
       3. אילו צעדים יינקטו נגד תופעה זו?
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. חברת "אגד", ככל מפעיל תחבורה וחברת נסיעות אחרת, מחויבת בהעסקת קצין בטיחות הממונה על אכיפת חוקי התעבורה השונים בהתאם לתנאים שנקבעו ולפי פיקוח של גף קציני בטיחות במשרד התחבורה.

	2. עבירות על חוקי התעבורה ו/או על הנחיות בטיחות שנועדו לאכוף חוקים אלו נמצאות תחת פיקוח ואכיפה של משטרת ישראל.

	3. בנושא החריגות שהתגלו לכאורה בשעות הנהיגה של נהגי "אגד" לפי תקנה 168 לתקנות התעבורה, מתנהלת כרגע חקירה משטרתית.
       
היו"ר מיכאל נודלמן:
       
       שאילתא מס' 2401 מאת חבר הכנסת שלגי: קרצוף כבישים.
       
2401. קרצוף כבישים
       
חבר הכנסת אילן שלגי שאל את שר התחבורה
       ביום ג' בטבת התשס"ה (15 בדצמבר 2004):
       
       במסגרת תחזוק כבישים בין-עירוניים, נהוג לקרצף קטע כביש ולזפתו מחדש לאחר שבועות אחדים. כביש מקורצף מסכן מאוד רוכבי אופנוע.
       
       רצוני לשאול:
       
       1. מדוע אין מבצעים את הזיפות מייד לאחר הקרצוף, ומה הן הוראות משרדך בנדון?
       
       2. כמה תאונות דרכים היו בשלוש השנים האחרונות בקטעי כביש מקורצפים וכמה נפגעים היו בהן?

שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על שאילתא רגילה מס' 2401 של חבר הכנסת אילן שלגי בנושא קרצוף כבישים, כדלקמן:
       
       1. ביצוע הריבוד - זיפות - מייד לאחר קרצוף הכביש הינו אכן פעולה רצויה אך לא תמיד אפשרית. בין הקרצוף לביצוע הריבוד צריך לבצע כמה פעולות נוספות, כגון ניקוי פני האספלט המקורצף, איטום סדקים והטלאות וריסוס ביטומני שזה ריסוס שאוטם סדקים בתוך תשתית הכביש. רק לאחר השלמת כל הפעולות הללו ניתן לבצע את הריבוד. במרבית המקרים אין לחברת מע"צ  האפשרות לבצע את מגוון הפעולות הללו ברציפות מכיוון שהמשטרה מאפשרת, בעיקר באזורים עמוסים, לבצע את העבודות רק בלילה ולמספר שעות מוגבל.
       
       2. בעבודות אחזקה, הוראות מע"צ מחייבות ביצוע ריבוד בפרק זמן שלא יעלה על 72 שעות מגמר עבודות הקרצוף. הנחיתי את החברה לאכוף זאת בקפדנות ולחייב את הקבלנים לפעול לפי ההנחיות, במגבלות הקיימות.
       
       3. אין בידי משטרת ישראל והרשות הלאומית לבטיחות בדרכים המידע הסטטיסטי המבוקש בשאילתא. הסיבה לכך היא שהגדרת כבישים מקורצפים משתנה תדיר ואינה מוגדרת כקבוע סטטיסטי.
       
היו"ר מיכאל נודלמן:
       
       שאלה נוספת - יש או אין?
       
אילן שלגי (שינוי):
       
       לא.
       
היו"ר מיכאל נודלמן:
       
       שאילתא מס' 2417, מאת חבר הכנסת מגלי והבה, שאינו נוכח - לפרוטוקול.

2417. התקנת רמזורים בצומת ראמה--בית-ג'ן
       
חבר הכנסת מגלי והבה שאל את שר התחבורה
       ביום י' בטבת התשס"ה (22 בדצמבר 2004):
       
       צומת ראמה--בית-ג'ן מחבר שני כבישים עמוסים במיוחד. הדבר מקשה את השתלבותם של כלי רכב בתנועה, ובמקום אף אירעו תאונות מספר.
       
       רצוני לשאול:
       
       1. האם מתוכנן רמזורו של הצומת? 
       
       2. אם כן – מתי, ואם לא – מדוע?
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. צומת ראמה--בית-ג'ן מתוכנן לשדרוג ולהתקנת רמזורים במסגרת הרחבת כביש 85 בקטע כרמיאל--חנניה לדו-מסלולי.

	2. הפרויקט נכלל בתוכנית העבודה הרב-שנתית של מע"צ ומתוכנן לביצוע במהלך שנת 2006.
       
היו"ר מיכאל נודלמן:
       
       שאילתא מס' 2433, מאת חבר הכנסת ואסל טאהא, שאינו נוכח - לפרוטוקול.
       
2433. התאורה בכביש ואדי-עארה
       
חבר הכנסת ואסל טאהא שאל את שר התחבורה
       ביום י' בטבת התשס"ה (22 בדצמבר 2004):
       
       על-אף היותו של כביש ואדי-עארה מפותל, צר ומסוכן, הוא מואר רק בצמתים גדולים ומרומזרים ובכניסה לכפרים שבצדי הכביש. הכביש בחלקו הגדול חשוך, והדבר מסכן את הנהגים והולכי הרגל. 
       
       רצוני לשאול:
       
       1. מדוע אין תאורה הולמת בכביש?
       
       2. האם יואר הכביש, ואם כן – מתי?
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. בניגוד לאמור בגוף השאילתה, כביש 65, כביש ואדי-עארה, הינו כביש דו-מסלולי רחב, ואינו מוגדר ככביש צר, מפותל ומסוכן. כביש זה מואר בצמתים המרכזיים בלבד, כפי שמרבית הכבישים הראשיים בארץ, בעלי נפח תנועה דומה, אינם מוארים לכל אורכם. כדוגמאות לכך ניתן למנות את כביש 70 – ואדי-מילק,  כביש 2, כביש 4, כביש 85 ועוד.

	2. בשלב זה, אין כוונה להאיר את הכביש לכל אורכו.
       
היו"ר מיכאל נודלמן:
       
       שאילתא מס' 2439, מאת חבר הכנסת עמרי שרון, שאינו נוכח - לפרוטוקול.
       
2439. נזק לחי בשל גידור מסילות רכבת
       
חבר הכנסת עמרי שרון שאל את שר התחבורה
       ביום י' בטבת התשס"ה (22 בדצמבר 2004):
       
       בפברואר 2004 החליט שר התחבורה לגדר את מסילות הברזל באזורים המוגדרים כמסוכנים למעבר הולכי רגל. בפועל מתבצע גידור של מסילות הברזל בדרום ובצפון גם במקומות שאינם נחשבים מסוכנים. כתוצאה מכך נגרם נזק אקולוגי וגנטי לאוכלוסיית בעלי-חיים באזורים אלו.
       
       רצוני לשאול:
       
       1. האם הובאה בחשבון הפגיעה בבעלי-חיים בתוכניות הגידור?
       
       2. האם יש צורך בגדר גם באזורים לא מיושבים?

תשובת שר התחבורה מאיר שטרית:
(לא נקראה, נמסרה לפרוטוקול)

	1. גידור מסילות הברזל מבוצע לפי צורכי הבטיחות, ומלבד זאת מטעמי ביטחון. ככלל, הגדר המותקנת היא גדר תקנית ובטיחותית אשר מאפשרת מעבר זוחלים. במקרה ספציפי של קו תל-אביב—ראש-העין נענתה רכבת ישראל לבקשת רשות הטבע והגנים וביצעה פתחים בגדר בגודל 40-50 סנטימטרים בכל 50 מטר על מנת לאפשר מעבר של בעלי-חיים.

	2. הגידור בשטחים לא מיושבים מתבצע בהתאם לצורכי הבטיחות ולהוראות כוחות הביטחון.
       
היו"ר מיכאל נודלמן:
       
       שאילתא מס' 2441 מאת חבר הכנסת חיים כץ בנושא: סיום בנייתו של תוואי עוקף-שוהם בכביש 443.
       
2441. סיום בנייתו של תוואי עוקף-שוהם בכביש 443
       
חבר הכנסת חיים כץ שאל את שר התחבורה
       ביום י' בטבת התשס"ה (22 בדצמבר 2004):
       
       לאחרונה התקבלו בלשכתי פניות ציבור רבות בנוגע לעיכוב בבנייתו של תוואי עוקף-שוהם בכביש 443.
       
       רצוני לשאול:
       
       1. מדוע לא הסתיימה בנייתו של תוואי עוקף-שוהם? 
       
       2. האם יש תאריך יעד לסיום בניית הכביש?
       
       3. אילו אמצעים נוקט משרדך לזירוז עניין זה?
       
שר התחבורה מאיר שטרית:
       
       אדוני היושב-ראש, אני מתכבד להשיב על שאילתא רגילה מס' 2441, מאת חבר הכנסת חיים כץ, בנושא סיום בנייתו של תוואי עוקף-שוהם בכביש 443.
       
       1. סלילת כביש 4613/444 בקטע שוהם--ברקת הופסקה לאור העובדה שהקבלן המבצע בשטח פשט רגל במהלך העבודה ולא סיים את הפרויקט.
       
       2-3. חברת מע"צ תפרסם במרס 2005 מכרז חדש להשלמת העבודות בתוואי. בימים אלו מתבצעות עבודות הכוללות מדידות של המצב הקיים והכנת החומר לפרסום המכרז. משך הזמן הדרוש להשלמת כל הפרויקט הוא שישה--שמונה חודשים.
       
היו"ר מיכאל נודלמן:
       
       יש שאלה נוספת? בבקשה.
       
חיים כץ (הליכוד):
       
       אדוני השר, אני שואל, כמה אנשים עוד צריכים ליהרג על קטע כביש של 20 מטר. שמונה חודשים הם הרבה יותר מדי זמן. אנחנו מדברים על קטע של 20-30 מטר משני הקצוות. רק לפני שבועיים נהרג שם בן-אדם, ותאונות יש שם חדשות לבקרים. אני חושב שמן הראוי שיעשו זאת בהליך מזורז, ולא יגמרו בשלושה חודשים אלא בחודש, ויחסכו הן לביטוח לאומי והן למשפחות הרבה מאוד עוולות.
       
שר התחבורה מאיר שטרית:
       
       אני תמים דעים אתך שצריך לעשות זאת במהירות האפשרית. לצערי, ההליכים לביצוע מכרזים במדינה מחייבים לוח-זמנים נתון שאי-אפשר לקצר אותו. אתה חייב מינימום זמן לפרסם מכרז, לקבל הצעות, לקבל החלטות ולבצע. כשאני אומר "גמר ביצוע בתוך שישה--שמונה חודשים", אני באמת מתכוון שיעשו את כל מה שאפשר כדי לזרז את זה ככל האפשר. לצערי הרב, אני גם תמים דעים אתך, לצערי, הרי נהרגים בכבישים כל יום, וחלק מהאשם תלוי גם ברמת התשתית במדינה, שהיא חסרה בהרבה מאוד מקומות. לכן, מבחינה פורמלית, הכביש הזה היה חסום היום. כדי לפתוח כביש מבחינה פורמלית, מע"צ מקפידה שהכביש יעוצב ויותאם לסטנדרד הבטיחותי הגבוה ביותר. לכן, במכרז זה - לא רק התיקון הקטן של 20 מטר החסרים אלא גם תיקון הסטנדרד של הכביש, כי הקבלן פשט את הרגל באמצע ולא השלים את כל העבודות על הכביש. לכן, עושים את כל התיקון ומביאים את הכביש לרמה הבטיחותית הגבוהה ביותר. אם יפתחו את הכביש במצב הנוכחי בלי להשלימו ברמה הבטיחותית, ייהרגו אנשים מסיבות אחרות. אני מקווה באמת שיושלם בלוח הזמנים הזה. ביקשתי באמת להאיץ ככל האפשר את הפעולה, כדי להשלים את הכביש הזה. אתה גם פנית אלי בכתב בעניין זה, ועניתי לך גם בעל-פה.
       
היו"ר מיכאל נודלמן:
       
       שאילתא 2472, מאת חבר הכנסת חיים אורון, שאינו נוכח - לפרוטוקול.

2472. כביש ערד--להבים
       
חבר הכנסת חיים אורון שאל את שר התחבורה
       ביום י"ז בטבת התשס"ה (29 בדצמבר 2004):
       
       ב-19 בדצמבר 2004 פורסם בערוץ-2 כי לתושבי הנגב אין אפשרות לנסוע בכביש ערד—צומת-להבים, שסלילתו הושלמה לפני שנתיים ועלותו נאמדת במיליוני שקלים.
       
       רצוני לשאול:
       
       1. האם הדברים נכונים? 
       
       2. אם כן – מדוע לא נפתחות דרכי הגישה לכביש?
       
       3. מה ייעשה כדי שתושבי הנגב יוכלו לנסוע בכביש כבר בתקופה הקרובה?
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. הפרסום בערוץ-2 נגע לכביש 31 בקטע שבין צומת להבים לצומת אשל-הנשיא. סלילת קטע כביש זה אכן הופסקה מבלי להשלים את החיבור לצומת להבים, בשל עתירה לבית-משפט של תושבי המקום שתבעו זכויות בקרקע מבלי שהדברים היו ידועים מראש. כתוצאה, נאלצה חברת מע"צ לסיים את חוזה ההתקשרות שלה עם הקבלן בשטח, על מנת שלא להיכנס להוצאות כספיות של ניהול מתמשך.

	2. הסוגיה המשפטית מתנהלת באמצעות פרקליטות המדינה זה כשנתיים. נכון להיום, ההחלטה על השלמת הכביש תלויה ועומדת בשתי ערכאות משפטיות, בית-המשפט המחוזי ובית-המשפט העליון.

	3. לא ניתן לצפות כמה זמן עוד עתיד להתמשך ההליך המשפטי. עם סיום ההליכים תתקצב מע"צ ותפרסם מכרז משלים לסיום העבודות על הכביש.
       
שר התחבורה מאיר שטרית:
       
       אדוני היושב-ראש, אני רוצה לציין שאני עונה על שאילתות. השאילתא האחרונה שעניתי עליה היא מ-29 בדצמבר 2004, כלומר אצלי השאילתות לא מתעכבות.


מסמכים שהונחו על שולחן הכנסת
       
       
היו"ר מיכאל נודלמן:
       
       עכשיו הודעה לסגנית מזכיר הכנסת.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת –
       
        לקריאה שנייה ולקריאה שלישית: הצעת חוק הסניגוריה הציבורית (תיקון מס' 9 והוראת שעה), התשס"ה-2005, שהחזירה ועדת החוקה, חוק ומשפט.
       
       לקריאה ראשונה, מטעם חברי הכנסת: הצעת חוק לתיקון פקודת העיריות (מס' 97) (ועדה לאיכות הסביבה), התשס"ה-2005; הצעת חוק לתיקון פקודת העיריות (מס' 98) (ועדת חינוך), התשס"ה-2005; הצעת חוק לתיקון פקודת העיריות (מס' 99) (ועדה למאבק בנגע הסמים), התשס"ה-2005; הצעת חוק לתיקון פקודת העיריות (מס' 100) (ועדה למאבק בנגע הסמים), התשס"ה-2005. תודה.
       
היו"ר מיכאל נודלמן:
       
       תודה.

       
הצעה לסדר-היום
צמצום מספר החיילות הלוחמות ביחידות קרביות בצה"ל

היו"ר מיכאל נודלמן:
       
       אנחנו עוברים להצעות לסדר-היום. הצעה לסדר-היום בנושא: צמצום מספר החיילות הלוחמות ביחידות קרביות בצה"ל - הצעה רגילה, מס' 5711,  מאת חברת הכנסת ענבל גבריאלי.
       
ענבל גבריאלי (הליכוד):
       
       אדוני היושב-ראש, אדוני השר, חברי הכנסת, מאז המאבק המתוקשר בין החיילת אליס מילר לבין צה"ל, כזכור לכולם, על מימוש רצונה וזכותה, בעיני הטריוויאלית, לשרת בצה"ל בתפקיד שיש לה הכישורים והיכולות לבצעו, מאז אותם ימים נדמה היה כאילו בצה"ל מתחוללת לה מין מהפכת בנות. באמת, בשנים האחרונות אנחנו שומעים קולות מצה"ל שמתפארים בשילוב בנות בתפקידי לחימה שלא היו פתוחים בפניהן עד לפני כמה שנים. לצערי, מדובר באחיזת עיניים. גם אם באמת משהו קורה בצה"ל, משהו שאפשר לכנות אותו מהפכה בתחום שילוב הנשים בתפקידי לחימה, הדבר הזה לא באמת עובר בקלות. כלומר, באותן נקודות, בעיני מועטות ביותר, הדבר לא עובר בקלות. עושה רושם שלא כולם בצה"ל מברכים על שילוב נשים בתפקידי לחימה.
       
       מפקד זרוע היבשה יזם לא מזמן הקמת ועדה שתדון, תסיק מסקנות ותמליץ בנושא שילוב נשים בצה"ל ביחידות חי"ר. הוועדה הזאת כמובן החלה את עבודתה, ובחודשים האחרונים התמקדה עבודתה בנעשה בגדוד "קרקל". חברים, זהו אותו גדוד שלכאורה - אני מדגישה, לכאורה, ואסביר מדוע - הוא הסמל לשוויון בין המינים בצה"ל. גדוד "קרקל" הוקם לפני כשנתיים. הוא מורכב היום בעיקר מלוחמות. הלוחמות הללו עוברות הכשרה זהה לזו של לוחמי חי"ר, אם כי אני מוכרחה לומר שהמשימות שמוטלות עליהן קלות יותר מאלה שמוטלות על החיילים הבנים. רוב החיילות בגדוד הזה משרתות לאורך גבולות השלום עם מצרים וירדן, ולאחרונה הן הוצבו גם באזורים הסמוכים לקו התפר ביהודה ושומרון. חברי ועדת הבדיקה גם ביקרו בגדוד פעמים מספר וצפו בנעשה בו מקרוב. הבעיה הגדולה שאני זיהיתי היא בכוונה, במגמת ההמלצות של הוועדה,  שמצביעה על איזו בעייתיות מאוד גדולה בתחום היחסים בין המינים.
       
       אני מוכרחה לומר במאמר מוסגר, שהרבנות הצבאית הגדילה לעשות, או הגדילה לטעון, שזה בכלל לא ראוי שבנות ובנים יצאו יחדיו למשימות מבצעיות, משום שביצוע המשימות הללו כרוך בקרבה כמעט אינטימית - משהו שאני חושבת שאפילו פה במליאת הכנסת, כשיושבים חבר כנסת וחברת כנסת האחד ליד השני, הוא קיים, אבל מי יודע, אולי גם כאן רוצים לעשות איזו הפרדה.

	כך או כך, ועדת הבדיקה אמורה לסיים את עבודתה בקרוב, אמורה לפרסם את המלצותיה, ולצערי הרב, כרגע מסתמנת מגמה שההמלצות מכוונות לצמצום משמעותי של מספר הבנות בגדוד "קרקל", ובניגוד למצב היום שהרוב שם הוא בנות, ליצור מצב שרוב המשרתים בגדוד יהיו בנים. 

	האמת היא, שגורמים - אני אומרת את זה די בזהירות כי לא צוין מי אותם גורמים, פשוט צוין באותה כתבה שפורסמה בעניין, שבצה"ל טוענים – אז בצה"ל אומרים - חלק בחרדה ובחשש וחלק ממש באי-אכפתיות מוחלטת, לא שוללים את האפשרות שהוועדה תמליץ להפסיק לגמרי את השילוב בין בנות ובנים בצה"ל במתכונת הנהוגה היום ב"קרקל". 

	שכלית, מנטלית, מבחינת מוטיבציה - נשים הרי לא נופלות מגברים. דובר שם גם רבות על הנושא הפיזי, על ההבדלים הפיזיים - וגם אם נבחן את הסוגיה הזאת של נשים לוחמות בצה"ל ונעלה לדיון את הפן הפיזי, מבחינתי זה לא הגיוני לגמרי לקבוע באופן מוחלט וחד-משמעי שכל הגברים יש להם עליונות פיזית על-פני כל הנשים. אני חושבת שגם האחוזים הבודדים של נשים שמגיעות לתפקידים בחי"ר, די משרתות את האמירה הזאת, מצדיקות אותה ומוכיחות אותה.

	כפי שאמרתי, באמת גם היום אחוז הלוחמות בצה"ל הוא לא גבוה והוא לא מספק - בכל אופן לא בעינינו הנשים - שבתוכו כמובן אני כוללת את המתגייסות הצעירות; באמת היינו רוצים לראות אחוזים גבוהים יותר. אבל אני חושבת, אדוני סגן השר, שגם באחוזים הקטנים, המצומצמים האלה, הלוחמות האמיצות הוכיחו שזה אפשרי. ולא רק שזה אפשרי, אלא אנחנו יודעים שחלקן - לא משנה כרגע אם חלקן הקטן או הגדול - הוכיחו הצטיינות בתפקידיהן כלוחמות.

	כפי שאמרתי, הוועדה טרם פרסמה את המלצותיה הסופיות, ולכן אני סבורה שדווקא משום שהוועדה טרם סיימה את העבודה ודווקא משום שדלפו דברים החוצה ופורסמו מסקנות ביניים - ואלו הן מסקנות הביניים וזו המגמה הנראית לעין - צריך להקדים ולקיים דיון בנושא. 

	ברור לי שיהא התחום אשר יהא - הדרך לשוויון מוחלט או הרצון להשיג שוויון מוחלט בין המינים היא עוד ארוכה, ובזהירות רבה אני רוצה לומר שאני גם לא בטוחה שבתחומים מסוימים ניתן להגיע לשוויון מוחלט, אבל מה שמאוד חשוב והסיבה לכך שאני חושבת שחשוב כרגע לקיים את הדיון היא, שאת הדרך העקלקלה שכבר צעדנו בה, את ההישגים, את הפתיחות, את המודעות לשוויון ובכלל ליכולתן של נשים - צריך להמשיך ולקדם. צריך להמשיך ולהיאבק למען כל הדברים הללו, וכמובן, צריך להתנגד להחלטות מהסוג הזה, להמלצות מהסוג הזה שהוועדה רוצה לקבל - המלצות שיש בהן כדי להחזיר אותנו הנשים ואת מה שכבר השגנו, כמה שנים אחורה.

	לסיום, אני באמת רוצה לגעת בדבר שחרה לי יותר מכול בהמלצות, או בהמלצות העתידיות של הוועדה - החיכוך בין המינים. החיכוך בין המינים מצוי בצה"ל כמעט בכל יחידותיו, כמו גם בכל תחומי החברה והחיים. בכל מקום זה קיים, בנים עם בנות, כמובן להוציא את המגזרים השמרניים - אם יהודים דתיים ואם מוסלמים. נכון שקיימת במקומות מסוימים רגישות כתוצאה מהחיכוך הזה, אבל בגלל זה במקומות מסוימים, כמו גם בצבא, קבעו כללים מסוימים, ניתנו הוראות מסוימות, כמו למשל יחסים אישיים רומנטיים בין מפקד או מפקדת לבין פקוד או פקודה. 

	מבחינתי, אדוני סגן השר, ברגע שלוקחים דבר כזה ומשתמשים בו כסיבה לצמצם את מספר הנשים, זו בעצם איזו הודאה בחוסר יכולת להתמודד, חוסר יכולת - אתה יודע מה - לאכוף את ההוראות שנקבעו. לא רק שאני בטוחה שזה לא בסדר, אלא אני אומרת באופן חד-משמעי: בהמלצות שמתכוונת הוועדה, כפי שפורסם, להגיש, יש בעיני משום פגיעה מאוד מאוד חמורה בנשים וגם בצה"ל עצמו מהפן הזה של יכולת הנשים לתרום לו. תודה.

היו"ר מיכאל נודלמן:
       
       תודה. אדוני סגן שר הביטחון.

סגן שר הביטחון זאב בוים:
       
       אדוני היושב-ראש, חברי חברי הכנסת, חברת הכנסת ענבל גבריאלי, קודם כול נדמה לי שאומרים קָרָקָל, כי נדמה לי שבעברית זה חתול מדברי. נדמה לי, לא בדקתי, אבל ככה זה נשמע לי. 
       
	בצה"ל מונתה אותה ועדה שכבר הוזכרה, שבוחנת באמת סוגיות שונות הקשורות בגדוד "קרקל", לאור הגעה פעם אחת לבשלות וניסיון בבניין היחידה ובהפעלתה שלוש שנים לאחר הקמתה. צריך לומר שהיחידה הזאת באמת מיוחדת בשילוב של בנים ובנות שמשרתים ביחד במשימות קרביות. 
       
       בין יתר נושאי הבחינה, ועדה זו בוחנת את הדרך הנכונה לשלב לוחמות בפלוגות מעורבות, תוך מימוש עקרונות "השילוב הראוי", כפי שהותוו על-ידי הרמטכ"ל. הבחינה נעשית מתוך מגמת שימור ואף הגדלת מספר הלוחמות בצה"ל. אני לא יודע ברגע זה - אולי לחברת הכנסת גבריאלי יש אינפורמציה על התקדמות עבודת הוועדה, שבשבועות הקרובים כנראה תסיים את עבודתה, אבל היא טרם הגישה - - -

ענבל גבריאלי (הליכוד):
       
       כך פורסם. אין לי משהו מהימן יותר מהעיתון.

סגן שר הביטחון זאב בוים:
       
       אני לא יודע, אני יודע שהמדיניות בצבא, מהרבה סיבות - גם מסיבות אידיאולוגיות, אבל גם מסיבות פרקטיות - היא למצות את כוח-האדם בצבא, את כוח-האדם שעומד לרשות הצבא הסדיר, וכל מערכת השיקולים הזאת עומדת באמת על יותר ויותר שילוב בנות בתחומים שהם קרביים, של תחומי לחימה ותומכי לחימה לבנות. 
       
       זאת התקדמות גדולה מאותה תקופה - אם אני הולך אחורה ומדבר בנוסטלגיה על תקופה של עשרות שנים, 40 שנה אחורה, או 30 שנה אחורה. כשאני שירתתי - לא זה היה המצב. 
       
       אני רוצה להעיר שבכל זאת כשמדובר - וחברת הכנסת ענבל גבריאלי הזכירה את העניין אולי הבעייתי מכול - ביחסים בין המינים, אז מובן שהכנסת, או בכלל המערכת האזרחית, בהרבה מובנים היא שונה מהמערכת הצבאית, ויש סוג של מפגשים ומערכת מפגשים שהיא שונה מאוד מהמערכת הצבאית. ופה, כשאומר הרמטכ"ל "השילוב הראוי", צריך לקחת בחשבון שיש מפגש שהוא שונה, הוא לפעמים יוצר מצבים שהם בלתי אפשריים, צריך להגיד את זה. 
       
       אני רוצה לומר לך - אני מעת לעת מבקר במכינות קדם-צבאיות, נפגש גם עם יוצאי צבא בוגרי המכינות, גם עם אנשים שעומדים בראש מכינות - יש מכינות כלליות, יש מכינות דתיות. לא אחת אני שומע מאנשים שעומדים בראש המכינות הדתיות, שיש דאגה אצלם ממה שהם רואים בצבא ונפגשים בו בצבא, מדברים שמתרחשים. אני רוצה לומר שאני, בהיותי חייל בסדיר ובמילואים, לא זוכר שהיו מצבים כאלה, וביקשתי לבדוק אותם עכשיו בצבא. אלו הם דברים אלמנטריים שהיו קיימים אז, ובוודאי עכשיו, כשיש שילוב כזה - ואני אקרא לזה החיכוך; כשהקשר בין חיילות וחיילים הוא הדוק יותר ביחידות מסוימות - דווקא אז צריך לראות שדברים אלמנטריים יתקיימו. 
       
       כשאני שומע טענות על כך שאין הפרדה בשירותים, למשל - זה עדיין טעון בדיקה, אבל אני מוכן לשתף אתכם כאן - ואז מגיעים למצבים מאוד מביכים. כשיש מדריכות בסימולטורים ומדריכות טנקים וכן הלאה, יש קרבה; אפשר לחיות עם זה, ומוצאים את הדרכים לכך. אבל יש גם מצבים אחרים, שמקשים מאוד על חיילים בכלל, אבל במיוחד על חיילים דתיים. לא הייתי מציע לזלזל בתלונות של חיילים דתיים, ולא לבטל כלאחר יד את הרגשות שלהם. צריך להתחשב בכך. 
       
       לכן, כשבא הרמטכ"ל וממנה ועדה לבדיקת השילוב הראוי, זה השילוב הראוי פעמיים: פעם אחת איך למצות יותר ולהשתמש ביכולות של הבנות כדי לקדם בתחומים שהן חסרות בהם ויכולות לסייע בלחימה ובתמיכה בלחימה; ופעם שנייה, למצוא את הדרכים הנכונות, מתוך התחשבות ברגשות, כדי שלא תיווצר איזו פריצת גדרות שאף אחד לא מעוניין בה.
       
       לכן, אני אומר כך: 1. בואו נראה מה הוועדה תמליץ; 2. זה בהחלט מקום לבוא ולציין את ההתקדמות הגדולה. אחרי ככלות הכול, הרי אף אחד לא מציע נסיגה אחורה בצורה דרסטית לאיזה מצב שעברנו אותו, והגענו למצבים חיוביים. הבנות שמשרתות ב"קרקל" כדוגמה וביחידות אחרות – אני יכול להעיד על פיקוד העורף מתוך אחריותי הישירה על קבוצה גדולה של בנות. אני רואה אותן אפילו במצבים של מאמץ פיזי לא פשוט. להיות כבאית ביחידת כיבוי אש צבאית בפיקוד העורף, למשל, שצריכה למשוך צנרת ולעמוד עם תותח מים – מי שהתנסה בזה יודע באיזה מאמץ פיזי גדול מאוד מדובר. לא כל אחת יכולה לעשות את זה, אבל יש כאלה שיכולות, ועושות את זה. אלו הן דוגמאות. אנחנו רואים הרבה מאוד בנות שמשרתות במג"ב, בחזית הראשונה, במגע הראשון ובמשימות הקשות האלה. אנחנו רואים את הבנות תומכות, ואפשר להיעזר בהן במחסומים - בבדיקת נשים שצריך לעשות וכדומה, כשזה בעצם במגע הראשון, בחזית המסוכנת שקיימת היום במלחמה כנגד הטרור. שלא לדבר כמובן על פעילות איכותית ביחידות מובחרות - אם במודיעין, אם  בקורסים מיוחדים, עד חיל האוויר וחיל הים. 
       
       אלו הם דברים שחלה בהם התקדמות גדולה במרוצת הזמן. נכון - תוך כדי מאבק, תוך כדי תמיכה של ארגוני נשים, של תמיכה כאן בלחץ של הנשים בכנסת, חברות הכנסת. הדברים זזים, והם הגיעו לרמות יפות מאוד.
       
       חברת הכנסת ענבל גבריאלי, אין לי כאן הנתונים המדויקים. אולי אני אכין את זה, ואעביר לידיעתך את הגרף שמסמן. אני רואה שאסף, היועץ הבכיר שלי, מביא לי איזה נתון שביקשתי. נראה אם אוכל לתת מספר או שניים, שאולי יאירו את עינינו. הוא הוציא את זה עכשיו מאכ"א – קיבלנו את זה עכשיו: בשנת 2000 - 0.1% לוחמות מסך כל המערך הלוחם. בשנת 2001 - 0.3% מסך כל המערך הלוחם. בשנת 2003 - 1.8%, ובשנת 2004 - 2.5% מסך כל המערך הלוחם היו הלוחמות הבאות מכלל הבנות המשרתות בצה"ל. אם כן, יש כאן תהליך של התקדמות.
       
ענבל גבריאלי (הליכוד):
       
        - - - 
       
סגן שר הביטחון זאב בוים:
       
       לכן, אני אומר שאני עדיין לא מציע, כי אני עדיין לא יודע מה מסקנות הוועדה. גם אם שמעת משהו מתוך החדר הסגור של הוועדה, אני עדיין מציע להמתין, ונראה מהן התוצאות. 
       
       אנחנו נשמע את ההסברים של הוועדה. בנוסף, אחרי ככלות הכול ראש הצבא, הרמטכ"ל, יקבל בסופו של דבר את ההמלצות, ונראה מה הצבא עושה עם ההמלצות. חזקה בידינו בכנסת, ובוודאי על הנשים בשדולה ובוועדה לקידום מעמד האשה, על חברות הכנסת שעוסקות בעניין הזה במיוחד - בסיוע, צריך לומר, של חלק גדול פה מהגברים בכנסת - שאם אכן תהיה איזו נסיגה, ויהיו סיבות שאולי לא תתקבלנה, יש כר נרחב לפעולה. אומרים - לא אלמן ישראל, ובוודאי לא אלמנות ישראל. תודה רבה. אני מציע להסתפק בזאת עכשיו.
       
אתי לבני (שינוי):
       
       ביום שני הקרוב יתקיים דיון בוועדה לקידום מעמד האשה.
       
סגן שר הביטחון זאב בוים:
       
       אז אולי נצרף את העניין הזה לדיון? בסדר.
       
היו"ר מיכאל נודלמן:
       
       לחברת הכנסת אתי לבני יש הצעה אחרת.
       
אתי לבני (שינוי):
       
       נכחתי השבוע בדיווח של יושב-ראש הוועדה, האלוף יפתח רון-טל, ובהחלט התרשמתי שנעשית עבודה בעניין הזה כדי לנסות ולפתור את הדברים, אבל בעיקר כדי לנסות ולפתור את הבעיה של החיילים הדתיים והחרדים שלא רוצים להיות עם בנות. נוצרות סיטואציות שהן בלתי נסבלות מבחינתם. סוכם שאותה תת-ועדה, שבה גם אני הייתי חברה, תיפגש דווקא עם הרבנים. אז הכול בסדר - צריך להתאים את הסביבה. 
       
       אבל גם בוועדה וגם בנושא כולו נדמה לי שנותנים משקל יתר, עוצמה והעצמה למגבלות של החיילים הדתיים. כל דבר הופך למגבלה, ונדמה לי שבסופו של דבר, מפני שהבנות הלוחמות הן מיעוט – באמת, קצת יותר מ-1,000 - אלו שרוצות להשתלב בחילות הלוחמים עשויות לשלם את המחיר בגלל המספר המועט ובגלל הקשיים שהן מערימות בהשתתפותן בחילות הללו. 
       
       לכן, צריך להיות מאוד זהירים ולעקוב מקרוב שלא ניסוג אחורה בנושאים האלה. אנחנו נקיים ביום שני ישיבה בנושא ה"קרקל", עם הגורמים בצה"ל ועם יועצת הרמטכ"ל לענייני נשים. אנחנו נבדוק את זה ונעקוב אחרי זה בצורה צמודה מאוד. תודה.
       
היו"ר מיכאל נודלמן:
       
       זה בתת-ועדה של ועדת החוץ והביטחון?
       
אתי לבני (שינוי):
       
       זו היתה תת-ועדה. אני מדברת על הוועדה לקידום מעמד האשה, שם יתקיים הדיון ביום שני. 
       
היו"ר מיכאל נודלמן:
       
       חברת הכנסת גבריאלי, את מסכימה לכך? 
       
       אם כן, אנחנו עוברים להצבעה על העברת הנושא לדיון בוועדה לקידום מעמד האשה. 
       
הצבעה מס' 17
       
בעד ההצעה להעביר את הנושא לוועדה - 6
בעד ההצעה שלא לכלול את הנושא בסדר-היום - 1
נמנעים - אין
ההצעה להעביר את הנושא לוועדה לקידום מעמד האשה נתקבלה. 
       

היו"ר מיכאל נודלמן:
       
       בעד - שישה חברי כנסת, נגד - 1, אין נמנעים. אני קובע שהנושא צמצום מספר החיילות הלוחמות ביחידות קרביות בצה"ל, יעבור לוועדה לקידום מעמד האשה ויידון בה. 
       
עזמי בשארה (בל"ד):
       
       אני נגד - - - הנשים לא צריכות להיות גבריות; הגברים צריכים להיות נשיים.
       
אתי לבני (שינוי):
       
       זו ועדה אחרת. 
       

הצעות לסדר-היום 
תנאי ההעסקה של קופאיות ברשתות השיווק
       
היו"ר מיכאל נודלמן:
       
       אנו עוברים להצעות לסדר-היום: תנאי ההעסקה של קופאיות ברשתות השיווק - שמספריהן 5651, 5675 ו-5713. הדוברת הראשונה היא חברת הכנסת יולי תמיר; בבקשה. 
       
יולי תמיר (העבודה-מימד):

       אדוני היושב-ראש, חברי חברי הכנסת, בתקופה האחרונה נחשפת לנגד עינינו עובדה מצערת שיש לה משמעות אחת. יש לא מעט אזרחים, בעיקר אזרחיות ישראליות, שיוצאים לעבודה כי הססמה היום היא שצריך לעבוד, אבל הם עובדים בתנאים מחפירים, ללא כל זכויות, בתשלום שהוא תשלום של שכר מינימום, לא תמיד, נכון, הרבה פעמים גם מתחת לשכר המינימום, ללא חופשות, ללא דמי מחלה, בניגוד לכל הערכים שאנחנו גדלנו עליהם כאן, שעבודה צריכה לפרנס את בעליה. 
       
       המצב, שהרבה גברים, ועוד יותר מזה הרבה נשים שייכים היום למעמד החדש הזה שנקרא "העניים החדשים", העובדה הזאת צריכה להדאיג אותנו מאוד. היא בעיקר צריכה להדאיג את מר נתניהו, שהססמה שלו היא שאנשים צריכים להתפרנס בכוחות עצמם. 
       
גדעון סער (הליכוד):

       האם  זה דבר חדש שבמקום לקרוא לשרים בתפקיד קוראים להם מר?
       
יולי תמיר (העבודה-מימד):
       
       לא, אני חושבת שמר נתניהו זה שם יפה. שר האוצר זה גם שם יפה, אבל חשבתי שכדאי לציין את שמו שמא ישכח מישהו מיהו שר האוצר. אבל, אמר שר האוצר מר נתניהו. לא קראתי לו ביבי שזה מה שעושים בדרך כלל.
       
גדעון סער (הליכוד):
       
       מבחינתי כל דבר זה בסדר. 
       
יולי תמיר (העבודה-מימד):
       
        נדמה לי ששר האוצר צריך לתת דין-וחשבון לציבור איך הוא מצפה מאנשים להתפרנס בתנאים שהם בעצם תנאים של  עבדות, שכל מהלך העבודה שלהם מזיק לבריאותם, לבריאותן למען האמת, לא מאפשר להם לקיים חיים תקינים, לא מאפשר להם בוודאי להתפתח ולצמוח ולקבל קביעות במקום העבודה, ובעצם נוצר כאן מעמד של עבדים שהם זולים, שאפשר לפטר בן-רגע, שאפשר להחליף אותם. דרך אגב, הרשתות הגדולות עושות את זה מדי יום ביומו. הן מחליפות את העובדות הללו השכם והערב כדי לא לתת להן, לא תנאים ולא ותק, וכך בעצם להחזיק את השכר ברמה נמוכה ביותר. 
       
       בתנאים שבהם עובדות הקופאיות בסופרמרקטים וגם במקומות אחרים, בעצם שום אדם, אפילו יהיה לו כושר סבל בלתי רגיל, לא יכול להמשיך לעבוד. העדויות שעולות גם מהכתבות שהתפרסמו בעת האחרונה וגם מנתונים שבאים מהקופאיות עצמן, מלמדים שזאת עבודה שקשה מאוד להתמיד בה. תנאי העבודה קשים ביותר, העמידה במשך שעות מרובות כמעט בלתי אפשרית. אבל יותר מזה, נוצרת בחברה הישראלית תופעה חדשה. העובדות האלה לא רק שהן סובלות, הסבל שלהן הוא שקוף. לא רואים אותו, לא שומעים אותו, לא מדברים עליו. מדי פעם אכן מתפרסמת כתבה כמו זו שלפנינו, אבל בדרך כלל האנשים שבאים ונעזרים בשירותיהן של אותן נשים מתעלמים מהמצוקה  שלהן. 
       
       המערכת החברתית במדינת ישראל חייבת לקבל על עצמה שלוש החלטות: האחת, שלא יהיה אדם עובד במדינת ישראל שלא ירוויח את שכר המינימום ולא יקבל את התנאים הנלווים, כי שכר זה לא הכול, ימי מחלה וחופשת מחלה וחופשת לידה וכל מה שכרוך בכך. השנייה, שהמדינה תפקח על החוקים שהיא חוקקה. כל מה שאמרתי עכשיו מצוי בחוק, זה לא שאני מציעה פה לחוקק חוק חדש. זה חוק קיים, אבל איש לא מכבד אותו. מדינה שלא מכבדת את החוקים שלה לא מכבדת את עצמה. השלישית, שהרגישות החברתית של כולנו תהיה כזאת שנדע לכבד, להוקיר ולזהות את האנשים, ובעיקר את הנשים, שנמצאים במצב ניצול בלתי סביר, ולתת להם את הכבוד כאזרחים שיש להם זכויות ולהגן עליהם כאן בכנסת. הכנסת צריכה להגן על החלשים, ובנושאים האלה היא לא יכולה לשתוק. תודה.
       
היו"ר מיכאל נודלמן:

       חברת הכנסת ענבל גבריאלי, בבקשה. אחריה - חברת הכנסת אתי לבני. אני לא אמרתי, אבל  תשובה והצבעה יהיו במועד אחר.
       
ענבל גבריאלי (הליכוד):
       
       כן, אנחנו כבר התעדכנו שאנחנו מדברות לעצמנו כאן. 

עזמי בשארה (בל"ד):

       למה אתן מסכימות?
       
ענבל גבריאלי (הליכוד):
       
       כי  אני מניחה שהאפשרות היחידה היא לדחות את זה, ואני לא יודעת לאן זה יכול להתגלגל. לפחות לפרוטוקול - נקווה שאת התשובה נקבל; ליתר דיוק, שהנושא יטופל. זה יותר חשוב אפילו מתשובה. 

גדעון סער (הליכוד):
       
       מי אמור להשיב? 
       
ענבל גבריאלי (הליכוד):
       
       דליה איציק, שרת התקשורת.
       
יולי תמיר (העבודה-מימד):

       נדמה לי ששר המסחר והתעשייה צריך להשיב.
       
ענבל גבריאלי (הליכוד):
       
       אדוני היושב-ראש, חברי הכנסת, אני כמובן רוצה להצטרף לדבריה של קודמתי, חברת הכנסת תמיר. הנושא הזה באמת נמצא על סדר-היום כבר חודשים מספר, אבל אני לא יודעת אם מבין כל הכותרות וכל השמות שניסו לתת לתופעה הזאת, מישהו נגע בזה, למעט חברת הכנסת תמיר. מה שקורה עם הקופאיות במדינת ישראל, וכפי שנוכחתי לדעת מדובר על רשתות השיווק הגדולות, הקטנות והבינוניות - זה מין טרנד כזה שלא רק רשת גדולה וחזקה כמו ששמענו באותו מאבק מפורסם, מרשה לעצמה, אלא פשוט כולן.  
       
       התופעה הזאת מבחינתי יש לה רק שם אחד: זו עבדות, ואם תרצו, עבדות מודרנית, כי באיזה מקום זה מרצונן. דרך אגב, אנחנו מדברים כמעט אך ורק על נשים, הרבה עולות חדשות, כולן מגיעות מרקע סוציו-אקונומי מאוד נמוך, והמעסיקים כנראה שמו את האצבע על הנקודה הזאת. זו נקודת המוצא שלהם  להתנהגות המחפירה שהם מרשים לעצמם.
       
       למה בכל זאת עבדות אם אותן קופאיות באות למקום העבודה ועובדות מרצונן? כי אין להן ברירה אחרת, והמעסיקים יודעים שאין להן ברירה אחרת, שזוהי כמעט האופציה האחרונה שלהן לפרנס את עצמן ואת משפחתן. הם יודעים את זה, ולכן הם מרשים לעצמם לאסור על העובדות לגשת לשירותים, לאסור עליהן לצאת להפסקות, ואם הם נותנים להן הפסקות הן מאוד קצרות. הם מרשים לעצמם לתת להן לעמוד כל היום. השטיחים האורתופדיים, הסוכרייה הקטנה הזאת ממש לא מנחמת. 
       
       הם מרשים לעצמם להעניש את העובדות אם הן במקרה לא אמרו ללקוח: סליחה, אדוני; או, סליחה, גברתי. ומה העונש? העונש יכול להיות אחד משניים לפי אותה כתבה שפורסמה: או שמנכים משכרן, ואת זה אנחנו יודעים בתור מחוקקים שעל-פי החוק אסור לעשות. כאן אנחנו מדברים  לכאורה על עבירת משמעת. חברים, קנסות משמעת זה דבר אסור על-פי חוק הגנת השכר. סעיף 25(4) מתיר לנכות קנסות משמעת, אלא אם מועסקים בהסכם קיבוצי, או אם חוק ספציפי אחר מתיר את זה. בבירורים שערכתי במשרד התמ"ת מול גורמים במשרד התמ"ת נאמר, שזה בהחלט מנוגד לחוק לקבוע סעיפים כאלה בחוזה העסקה אישי. 
       
       דרך הענישה השנייה היא פשוט לקצץ להן את ימי העבודה, דבר שכמובן מוביל בסופו של דבר לשכר מאוד נמוך בסוף החודש. כך או כך, חלק מהדברים כן נעשים בחסות החוק. אין חוק שמחייב מעביד להעסיק את העובדת בכל ימות השבוע. העבודה היא במשמרות, והוא נותן לה מספר משמרות מסוים כפי שהוא רוצה. בעיקרון, זה עונש. אבל מבחינת החוק אין דבר שאוסר עליו, ופה הבעיה. 
       
       בנוגע לשכר מינימום, בנוגע לחוק הגנת השכר, בנוגע לצורך הדחוף לדאוג לעובדות הללו לתנאים סוציאליים שהם מעבר לשכר - תבינו, רוב הנשים הללו הן בעלות משפחות, הן לא יודעות אם מחר או מחרתיים הן יוכלו להמשיך ולהחזיק בעבודה הזאת. אין קביעות, אין פנסיה, אין שום תנאים. נכון, את זה אנחנו צריכים לעשות, זה התפקיד שלנו, כמובן עם שיתוף פעולה מלא של הממשלה, של האוצר, של התמ"ת, מי ששומע אי-שם. אבל לטעמי, הבעיה העיקרית, וכאן חשוב שאנחנו מעלים את זה לסדר-היום, היא הבעיה ההומנית. אנחנו בתוכניות הכלכליות שלנו מעודדים, ואולי מאלצים אנשים לצאת לעבודה, והם כ"עושי דברנו" מחזיקים בעבודה הזאת, הגם שהם חוזרים כל יום הביתה מושפלים. תודה.

היו"ר מיכאל נודלמן:
       
       תודה. חברת הכנסת אתי לבני, בבקשה.

אתי לבני (שינוי):
       
       אדוני היושב-ראש, חברותי וחברי חברי הכנסת, אני חושבת שקרה דבר די מדהים בחודשים האחרונים בישראל בנושא הזה. קודם יצא ספר שנכתב על-ידי עיתונאית אמריקנית בשם ברברה ארנרייך. הספר שזכה להצלחה פנומנלית בארצות-הברית נמכר במספרים עצומים גם בארץ. הספר מספר איך היא כעיתונאית הופכת את עצמה למשך כמה חודשים לעובדת אמיתית בכל המקומות, עובדת בבתי-הכולבו, בניקיון. היא חיה עם העובדות, מקבלת כמותן שכר נמוך ומנסה לשרוד, ולא מצליחה לשרוד. 
       
       בארץ העניין הזה קיבל תאוצה: כתבה גדולה ב"ידיעות אחרונות", אפילו התקבלה הצעה שלנו לסדר-היום בנושא הזה, שבדרך כלל לא היתה מתקבלת. אני חושבת שזה שינוי והבאת הנושא "תעסוקה פוגענית" למודעות הציבור. תעסוקה פוגענית לא דנה במתן או באי-מתן ימי חופשת מחלה או חופשת מחלה. זה לא העניין. יש לנו חוקים טובים ונחמדים, ויש אפילו אכיפה בנושאים האלה, וכולם מכירים את זה ואנשים פונים לבתי-הדין לעבודה אם קורה דבר כזה. אנחנו מדברים על דברים אחרים, שאין לנו בחוקים, ועל זה הייתי רוצה לדבר.
       
       הגשתי הצעת חוק למניעת תעסוקה פוגענית, ב-2004, הצעת חוק מאוד מאוד חשובה, שקיבלתי אותה מאנשים שעבדו עליה באקדמיה, והיא יוצרת איסור לתעסוקה פוגענית, עם פירוט מה זה תעסוקה פוגענית. תעסוקה פוגענית היא לרבות מניעה של תלונה מעובד כשפוגעים בו אם הוא מתלונן. הפגיעה היא איסור על ישיבה בעבודה, הלבנת פנים בפומבי, השפלה, פגיעה בשם הטוב, אלימות פיזית או מילולית, פיטורין, לרבות חיוב עובדים לחתום על חוזים אישיים המבטאים הסכמה לניכויים בעתיד מהשכר וכו' וכו'.

       החוק הזה יוצר גם מסגרת של ענישה. הענישה נראית לכאורה אפקטיבית. יהיה קנס מינהלי על-ידי ענף מיוחד במוסד לביטוח לאומי, כאשר לא יצטרכו ללכת לבתי-הדין לעבודה. יהיה קנס, ואז נטל ההוכחה יעבור לידי התאגיד שעשה את התעסוקה הפוגענית.
       	
       בחלק השני של החוק יש חובה על נושאי משרה בתאגידים, כלומר, על מנהלים, על מנהלי כספים. כאשר יהיו מכרזים, למשל, יעדיפו במכרז, אחרי בדיקה של ההצעות הכספיות, אם ההצעה היא הצעה איכותית, אם היא לא מגלמת את אחת מהצורות של העסקה פוגענית.
       
        אני חושבת שהדברים האלה מאוד חשובים, ואני מקווה שהחוק הזה כן יעבור בתמיכה של מירב חברי הכנסת, כי הנושא הזה עלה למודעות ואנשים מתחילים לשים לב לצורת ההעסקה של העובדים בשכר נמוך במקומות מסוימים. אני מקווה שגם אחרי שיתקבל החוק, לא יקרה לו מה שקרה לחוק של העסקה בשכר מינימום, כשבתקציב האחרון, לא זה, בשנה שעברה, פתאום הגיעה אלינו לוועדה הצעה לביטול החוק שמחייב - במכרזים של חברות ממשלתיות - חברה שניגשה למכרז עמידה בתנאי העסקה בשכר מינימום. בא שר האוצר, איך אמרת, ביבי נתניהו, והציע שנבטל את החוק הזה שהכנסת עמלה עליו, חוקקה אותו והעבירה אותו. והנה, בבת-אחת, בחוק ההסדרים היתה הצעה לבטל את הנושא הזה וכך תיתכן העדפת מכרז של חברה שלא משלמת שכר מינימום. זה - לתשומת לבכם. תודה.

היו"ר מיכאל נודלמן:

       תודה. תשובה והצבעה במועד אחר.
       

הצעה לסדר-היום
העלאת דמי החבר ומס הארגון בהסתדרות העובדים החדשה 

היו"ר מיכאל נודלמן:

       
       אנחנו עוברים לסעיף הבא: העלאת דמי החבר ומס הארגון בהסתדרות העובדים החדשה, הצעה לסדר-היום מס' 5682 מאת חבר הכנסת גדעון סער. 

גדעון סער (הליכוד):
       
       אדוני היושב-ראש, כנסת נכבדה, בתחילת דברי אני רוצה לומר משהו לחברות הכנסת תמיר ולבני, שהעלו כאן, יחד עם חברת הכנסת גבריאלי, נושא חשוב. גם אני קראתי אותה כתבה, שאני חושב שהזעזוע ממנה הוא נחלת כלל הציבור. 
       
       ההערה שלי היא לחברת הכנסת תמיר ולדברים שבהם התייחסה לשר האוצר, ויש לי שני דברים לומר לה: 1. זו גישה קצת מיושנת, אני בורר את המלים, להשית על כתפיו של שר, אפילו של הממשלה, את כל תחלואי הסקטור הפרטי. אנחנו כבר לא מדברים על הסקטור הציבורי, אלא על הסקטור הפרטי; 2. יש בזה משהו מאוד ישראלי לבוא ולתקוף שר מסוים, אחד, ולעשות פרסונליזציה. נגיד שמדובר במדיניות. לא מדובר, כפי שאמרתי, בסקטור הפרטי, אלא מדובר במדיניות של הממשלה. הרי אנחנו מדברים על ממשלה שנושאת באחריות משותפת, שלשר האוצר יש בה תפקיד חשוב, ואת ביום שני הבעת אמון באותה ממשלה, ועוד פעם הבעת אמון. 

יולי תמיר (העבודה-מימד):
       
       הבעתי אמון בגלל ההסכם הקואליציוני.

גדעון סער (הליכוד):
       
       זאת אומרת, יש לך אמון במדיניות הננקטת. אז אני מציע לך, חברת הכנסת תמיר, להשתדל לעשות דבר אחד, שאני לפחות משתדל לעשות, לא תמיד אני מצליח: לצמצם את הפער בין המעשים, לרבות הצבעות, לבין האמירות.

יולי תמיר (העבודה-מימד):
       
       אתה רוצה שאני אצביע בפעם הבאה נגד התקציב?

גדעון סער (הליכוד):
       
       חלילה. אני חושב שאת צודקת כאשר את מצביעה אמון בממשלה וטועה כאשר את תוקפת באופן פרסונלי את שר האוצר על דבר שבצדק את מביאה לכאן וזוכה בקונסנזוס.

יולי תמיר (העבודה-מימד):
       
       אבל שר האוצר מתגאה במדיניות הזאת.
       
גדעון סער (הליכוד):
       
       אבל את מביעה אמון במדיניות הזאת. הרי את לא יכולה ליישב את הסתירה הזאת. 
       
יולי תמיר (העבודה-מימד):

       אני נאלצת בכוח הכפייה הסיעתית - יש שיטה פרלמנטרית בבית הזה - להצביע בעד התקציב. 
       
היו"ר מיכאל נודלמן:

       
       בפעם הבאה את תהיי נגד. 

גדעון סער (הליכוד):
       
       על כל פנים, חשבתי שנכון להעיר את שתי ההערות האלה.
       
       לחברת הכנסת לבני, שכבר פנתה לשר האוצר בכינוי החיבה שלו, וזה בסדר -  ביבי זה כינוי חיבה, וזה בסדר, לא חייבים להיות רשמיים, בעיקר כלפי אנשים שאתה מאוד מחבב. את יכולה לתת לעצמך דרור ולקרוא לו ביבי. זה בסדר גמור. אני רק רוצה להזכיר, שלאותה מדיניות ולאותם חוקים שאליהם התייחסת, לביטולם או להקפאתם וכדומה, גם את נתת את קולך בהצבעתך, ומה שאמרתי בסיפא של דברי לחברת הכנסת תמיר, תופס גם כאן.
       
       עכשיו לנושא. אני ביקשתי להעלות על סדר-יומה של הכנסת נושא שגם מתקשר במידה רבה לדברים האחרונים שאמרתי, ואני מתכוון להעלאת מסי החבר בהסתדרות העובדים החדשה. קודם כול ברמה העובדתית, אני מדבר על מהלך אשר אושר לפני שבועיים בישיבת נבחרי ההסתדרות, כאשר דמי החבר הועלו מ-95 שקלים בחודש ל-100 שקלים בחודש ומס הארגון הועלה בשיעור של עד 14%. פה השאלה, כמו מי ישמור על השומרים - מי ישמור על העובדים מפני הסתדרות העובדים. 
       
       כאשר אנחנו שומעים את חבר הכנסת פרץ מעל הדוכן הזה השכם וערב, מותח ביקורת על התייקרויות ועל קיצוצים בשירותים שהממשלה נותנת ובכלל על הכבדת הנטל על עמך ישראל, אז אנחנו מצפים שבמקום אשר הוא מופקד עליו תהיה מידה של קוהרנטיות בין הטפת המוסר לבין פעילותו שלו. כפי שנאמר, טול קורה מבין עיניך או טול קיסם מבין שיניך.  
       
       העלאת המסים הזאת, חברי הכנסת, אמורה להכניס להסתדרות הכללית סכום של כ-10 מיליוני שקלים בשנה. אפשר לחסוך את הסכום הזה בלי להטיל עומס על ציבור העובדים, על-ידי צמצום או אפילו דבר יותר מרחיק לכת, ביטול מימון המפלגות שמשלמת ההסתדרות הכללית. אני חושב שזה יהיה צעד נכון. 
       
       אני חושב שזה לא יהיה חשש מופרז אם אומר, או אביע חשש, אולי לחלק מאתנו זאת תקווה, אבל לגבי מי שבעיניו ההסתדרות הכללית מבצעת פעילות חשובה, זה ודאי חשש, שהעלאת המסים הזאת עלולה להוביל לנטישת חברים את ההסתדרות הכללית. 
       
       אני רוצה לומר דבר נוסף: עם כל הביקורת, כאשר אנחנו נמצאים במדינה בתקופה שבה המסים בירידה, בהסתדרות המסים בעלייה. 

יולי תמיר (העבודה-מימד):
       
       אולי יש להם מאבק מסיבי יותר לנהל, הם צריכים יותר כסף. אם לשר האוצר יש כסף למודעות בעיתונים ולמשרד האוצר - - - 
       
גדעון סער (הליכוד):
       
       אני שמח שאת מעירה. אם היה כאן אתנו נגיד חבר הכנסת פרץ, צריך להגן על עצמו ועל פעולותיו, זה היה יותר קל. בכל זאת, את עכשיו באה וצריכה למצוא משהו מן הגורן ומן היקב כמו שאומרים אצלנו. 
       
יולי תמיר (העבודה-מימד):
       
       אני זוכרת שאישרנו לשר האוצר בעת האחרונה לנהל מאבק נגד הארגונים על-ידי כספי המדינה. הארגונים צריכים בכוחות עצמם לעשות את זה. 
       
גדעון סער (הליכוד):
       
       ללא ספק, אבל אם שר האוצר היה מטיל מסים חדשים בשביל לנהל את המאבק ההסברתי הזה, זה היה בצדק רב - - - 
       
יולי תמיר (העבודה-מימד):
       
       לא, זה מהכסף שלי ושלו. 
       
גדעון סער (הליכוד):
       
       הכבדת הנטל, אנחנו מדברים על הכבדת הנטל על חברי ההסתדרות. למה הדבר דומה? אם על מנת לממן אותו קמפיין פרסומי, היו מכבידים את נטל המס על אזרחי המדינה. 
       
       אבל אני רוצה לספר לחברת הכנסת יולי תמיר, אם יום אחד תבחני את זה, בחרתי, אולי בגלל השעה, אולי מפני שלא נוכחים כאן חברים רבים, לנקוט נימה מינורית בנושא הזה. יכולתי בוודאי לשאת כאן נאום חוצב להבות. אבל מי שיבחן את זה, ולך בדרך כלל יש מוניטין של מי שבוחן דברים לעומק, יגלה שיש גורמים, למשל ועדי עובדים של גופים מסוימים, שמקבלים החזר חלקי על מסי החבר שהם משלמים בשיעורים של עשרות אחוזים; או שיש מועדון שנקרא "קונים ומרוויחים", מועדון שבסיסו עסקי, והעלאת דמי החבר עלולה - אני אומר את זה בזהירות - לשמש לקיומו או לקידומו. מעבר לכך אני לא משוכנע, מאחר שכדי לגבות את התוספת יש צורך בחתימה על סדרה של הסכמים קיבוציים עם המעסיקים השונים, ייתכן מאוד שיהיה הסכם חלקי עם כמה מעסיקים בלבד, ואינני בטוח שיהיה ניתן לגבות את התוספת מכל העובדים. 
       
       בכל אופן, על אותו משקל של נאה דורש נאה מקיים, אני רוצה לומר לך, חברת הכנסת תמיר, ודאי שמעת בשנה שעברה שפוטרו עובדים לצורך ייעול ההסתדרות. אמרתי ליושב-ראש ההסתדרות: כאשר אתה נלחם מלחמת חורמה בממשלה הזאת, כאשר היא מבקשת לצמצם את מספר העובדים, מאות עובדים, במשרות מיותרות, ואתה מלין נגד פיטורים, בידך השנייה אתה מוציא מכתבי פיטורים. אם זאת לא סכיזופרניה, אני לא יודע מהי סכיזופרניה.  אבל מייד לאחר מכן, יד אחת פיטרה והיד השנייה חתמה על חוזים, אני אומר את זה באופן אלגורי, מכיוון שמייד לאחר מכן נכנסו לעבוד בהסתדרות עובדים אחרים, שמן הסתם הם מקורבים ליושב-ראש ההסתדרות. חשוב שיהיה מי שימתח ביקורת גם על מי שמתמחה במתיחת ביקורת. אדוני היושב-ראש, תודה רבה. 

היו"ר מיכאל נודלמן:
       
       מה אתה מציע? 
       
גדעון סער (הליכוד):
       
       אני מציע להעביר לוועדה. 
       
יולי תמיר (העבודה-מימד):
       
       אני מציעה להעביר לוועדת העבודה והרווחה. 
       
היו"ר מיכאל נודלמן:
       
       חברי הכנסת, אנחנו מציעים להעביר את הנושא לדיון בוועדה את הנושא: העלאת דמי החבר ומס הארגון בהסתדרות העובדים החדשה. 
       
הצבעה מס' 18
       
בעד ההצעה להעביר את הנושא לוועדה –  3
נגד – אין 
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.  
       
היו"ר מיכאל נודלמן:

       שלושה חברים בעד, אין מתנגדים, אין נמנעים. הנושא יעבור לוועדת העבודה הרווחה והבריאות. 


הצעה לסדר-היום
ביטול ההנחה בשכר לימוד בגני-ילדים פרטיים בשבעה יישובים


היו"ר מיכאל נודלמן:
       
       אנחנו עוברים לנושא הבא. הצעה לסדר-היום מס' 5654: ביטול ההנחה בשכר לימוד בגני-ילדים פרטיים בשבעה יישובים - חבר הכנסת אברהם רביץ, בבקשה.
        
אברהם רביץ (דגל התורה):
       
       אדוני היושב-ראש, חברי הכנסת, ההצעה לסדר-היום שאני התכוונתי להעלות כאן, אני אומר לכם מראש, שאני תיאמתי עם שרת החינוך, שהיא לא חייבת להופיע. אני אומר לכם מה היתה העילה להצעה לסדר-היום ומדוע שחררתי את שרת החינוך מהופעה כדי להשיב לי; היא רצתה להופיע. מה לעשות, אני עומד כשומר הסף, אני לא אוהב לומר ככלב שמירה, יש חיות שאני אוהב יותר, אני עומד על המשמר כדי שלא יקופחו ילדי ישראל מכל סוג שהוא, אלו ואלו.
       
        אחת המטרות של הצטרפותנו לקואליציה, למרות השבר הגדול, כאב הלב, כאשר אנחנו מצטרפים אנחנו גם חייבים לקיים את חובת ההשתתפות שלנו בקואליציה, ודברים קשים מאוד יבואו לביצוע בקואליציה הזאת ואינני יודע אנה אנו באים. אבל החלטנו להצטרף לקואליציה כדי לשמור על המשכיות הקיום של החינוך היהודי למי שחפץ בו במדינת ישראל. 

	בשנתיים האחרונות הדבר הזה נפגע קשות. כמובן, זה היה בהשראה ובהשפעה של מפלגת שינוי, ששמה לה נושא אחד באג'נדה שלה - לכרסם, לתקוף את עצם הקיום היהודי המקורי, כפי שאנחנו קיימים. ואכן, שמחנו להצטרף לקואליציה, כי אנחנו בעצם גרמנו לסילוקם מהבמה הפוליטית, כי כל מפלגה שהולכת לאופוזיציה יש לה גם תפקיד אופוזיציוני. אבל להם אין. מאחר שהם הלכו עם ססמה - לקעקע את יסודות הקיום שלנו, ומאחר שהם הורחקו מההשפעה, אני רואה בזה עניין גדול וזה הצלה, רגע לפני הרגע האחרון של עצם הקיום היהודי שלנו כחברה, שהיתה מאוד מאוימת. אני לא מדבר על חברה שקיום מצוות יהיה בה הדבר המוביל, אבל הזהות היהודית, הרצון להמשיך את קיומו של העם היהודי - זה היה ממש בסכנה. לא כל הדברים התפרסמו עד עצם היום הזה, מה הם רצו ומה הם תכננו. מה לעשות? לנו יש הרבה חומר בעניין, וראינו בזה מצווה ראשונה במעלה, עד כדי כך שהעמדנו לפני עצמנו את השאלה, מה עומד לפני מה? האם קיומו של העם היהודי או סידור כזה שיהודים ינותקו ממקומות מגוריהם, מה שנקרא בשפת העם היום ההתנתקות. זאת היתה השאלה. דילמה קשה מאוד.
       
       אני הצגתי תוכנית מדינית משלי, שלא צריך להגיע לכך ואפשר להגיע לאותם הישגים לפי התוכנית שאני חלמתי עליה, הבאתי אותה, ונדמה לי שהיא היחידה הישימה, בכך שיהודים כן יוכלו לגור בכל מקום בארץ-ישראל, אבל לא בכל מקום יתמצה גם השלטון היהודי. זה נראה כחלום גדול, כדבר הזוי, בלתי אפשרי, אבל שום דבר הוא לא אפשרי, ולפי עניות דעתי, עם כל הצניעות, זה הדבר היחיד האפשרי. הוא גם עונה על העניינים האידיאולוגיים העמוקים ביותר שיש לאחינו, חברינו, משפחותינו ובנינו בחבלי ארץ-ישראל.
       
       אבל, הצטרפנו לממשלה הזאת כדי לשמור מכל משמר, שאנחנו נמשיך להיות עם יהודי. והנה, כיוון שאנחנו רואים בשמירת ההמשכיות את הדבר הגדול ביותר, וזה בחינוך הילדים, הגיע אלי בדרך-לא-דרך, אני מוכרח להודות, מסמך של המכון לאוטומציה שעובד עם משרד החינוך, שאומר על כמה יישובים, שבעה יישובים, שתהיה בהם זכאות להנחה בשיעור של 80% משכר הלימוד; ובסוגריים: פרט לבעלויות הפרטיות. מי זה הבעלויות הפרטיות? כ-80% זה החינוך החרדי. יש עוד כמה בודדים וקבוצות כמו "נעמת", אבל הם מוכנים. בעבר, כשהורידו 15% מגני-הילדים הורידו גם להם, כדי ליצור לגיטימציה להוריד לחרדים. זה כמובן הזעיק אותי. זה כבר אחרי ההסכם הקואליציוני, אז אנה אנו באים? לכן ביקשתי להעלות את הנושא מעל במת הכנסת. 
       
       מדוע שחררתי את השרה? כי מלשכתה התקשרו אלי ואמרו לי שהם לא מכירים את המסמך הזה. שלחתי להם את המסמך, והם חזרו והשיבו לי, שזאת טיוטה שלא באה לשום מקום והיא נוסחה שלא בהצלחה. אתם יודעים מה? אם הייתי באופוזיציה הייתי עושה מזה סלט, פיתה ופלאפל. אבל מכיוון שאני בקואליציה ואני רוצה להיות רב לוי יצחק מברדיצ'ב, לזכות כל אחד במה שהוא עושה, אז התקשרתי לשרה ואמרתי לה: את לא חייבת להופיע. 
       
       אבל, אני רוצה להעיר שחשבתי שאולי נעביר את זה לוועדת החינוך, כמו שאנחנו עושים בנושאים רבים שלא חושבים שהם מצריכים דיון במליאה. חשבתי להציע להעביר את זה לוועדת החינוך, ומובן שזה יעבור. אבל היום שמעתי קריאת ביניים שזעזעה אותי, מפי יושבת-ראש ועדת החינוך. עושה רושם שהיא חברת כנסת הגונה, מלומדת, משכילה, וכשהיתה היום הצעת חוק של חבר הכנסת גפני, שבכל מקום שמשרד החינוך מכריז על יום לימודים ארוך, זה יכלול גם את החינוך המוכר - זאת אומרת, ילדים חרדים, גם הם ילמדו יום לימודים ארוך, מה יש? הממשלה מסכימה, זאת היתה הנמקה מהמקום. צועקת יושבת-ראש ועדת החינוך של הכנסת: מה? הממשלה מסכימה לזה, לחרדים?

היו"ר מיכאל נודלמן:
       
       היא מהאופוזיציה.
       
אברהם רביץ (דגל התורה):
       
       אבל להגיד דבר כזה? יש גבול. כלבים נובחים, זה גם מוזיקה מסוימת. אבל לא כאשר זה גן-חיות, אז זה נורא. מה זה הדבר הזה? אז החלטתי בלבי שלוועדה כזאת, שהיא היושבת-ראש שלה, ומראש היא פוסלת את זכות הקיום שלנו ככלל אזרחי מדינת ישראל, אני לא אתן לה את התענוג להתעלל בגופות הילדים ואני לא מעביר את זה לוועדת החינוך ולא לשום ועדה. לכן, אני לא מעביר את זה. די לי שאמרתי את הדברים, ואני מקווה שהדברים יובאו לפני שרת החינוך ולפני מי שצריך, וגם לחברת הכנסת פולישוק, ואני באמת אומר דברי מוסר: לא כך נוהגים בחברה תרבותית, ליברלית, פתוחה, לא כך נוהגים. תודה רבה.
       
היו"ר מיכאל נודלמן:
       
       תודה רבה. אנחנו צריכים לקבל החלטה שאנחנו מסתפקים בדברים? חבר הכנסת רביץ לא רוצה להעביר לוועדה ולא רוצה דיון במליאה. אנחנו נסתפק בדברי חבר הכנסת רביץ. 
       
       יש עוד נושא אחד - הצעת חוק שעות עבודה ומנוחה, של חבר הכנסת יעקב ליצמן, אבל הוא לא נוכח. 
       
       תם סדר-היום. הישיבה הבאה תתקיים ביום שני, י"ד בשבט התשס"ה, 24 בינואר 2005, בשעה 16:00. ישיבת הכנסת נעולה.
       
       הישיבה ננעלה בשעה  17:30.
       
       
     
     
עמוד 152 מתוך 152

