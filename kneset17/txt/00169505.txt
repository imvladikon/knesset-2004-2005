    תוכן עניינים
מסמכים שהונחו על שולחן הכנסת	4
מזכיר הכנסת אריה האן:	4
דברי ברכה של יושב-ראש הכנסת ליושבת-ראש הפרלמנט  של הונגריה ולפמלייתה ולחברי אגודת הידידות יפן--ישראל	5
נאומים בני דקה	7
אורי אריאל (האיחוד הלאומי - ישראל ביתנו):	7
טלב אלסאנע (רע"ם):	7
עמרם מצנע (העבודה-מימד):	8
יעקב מרגי (ש"ס):	8
רוני בר-און (הליכוד):	9
מל פולישוק-בלוך (שינוי):	10
אחמד טיבי (חד"ש-תע"ל):	11
יצחק כהן (ש"ס):	12
איתן כבל (העבודה-מימד):	12
דוד טל (עם אחד):	13
אילן ליבוביץ (שינוי):	13
אבשלום וילן (יחד):	14
אבשלום וילן (יחד):	15
יולי-יואל אדלשטיין (הליכוד):	15
אילן שלגי (שינוי):	16
אתי לבני (שינוי):	16
מוחמד ברכה (חד"ש-תע"ל):	17
צבי הנדל (האיחוד הלאומי - ישראל ביתנו):	17
איוב קרא (הליכוד):	18
אהוד רצאבי (שינוי):	18
נסים דהן (ש"ס):	18
אליעזר כהן (האיחוד הלאומי - ישראל ביתנו):	19
ואסל טאהא (בל"ד):	19
גילה פינקלשטיין (מפד"ל):	20
רשף חן (שינוי):	20
הודעת יושב-ראש ועדת הכנסת	21
רוני בר-און (יו"ר ועדת הכנסת):	22
הודעת הממשלה על מינוי סגני שרים	22
שר התחבורה מאיר שטרית:	23
הצעת חוק התקציב לשנת הכספים 2005, התשס"ה-2005;	25
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004	25
שר האוצר בנימין נתניהו:	26
מסמכים שהונחו על שולחן הכנסת	42
סגן מזכיר הכנסת דוד לב:	42
הצעת חוק התקציב לשנת הכספים 2005, התשס"ה-2005;	42
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004	42
איתן כבל (העבודה-מימד):	43
גדעון סער (הליכוד):	46
יוסף לפיד (שינוי):	50
עמיר פרץ (עם אחד):	52
עמיר פרץ (עם אחד):	53
צבי הנדל (האיחוד הלאומי - ישראל ביתנו):	55
יוסי שריד (יחד):	56
עמיר פרץ (עם אחד):	58
ניסן סלומינסקי (מפד"ל):	59
יעקב ליצמן (יהדות התורה):	63
יעקב ליצמן (יהדות התורה):	65
מוחמד ברכה (חד"ש-תע"ל):	66
אליהו ישי (ש"ס):	68
ג'מאל זחאלקה (בל"ד):	73
עבד-אלמאלכ דהאמשה (רע"ם):	75
חיים אורון (יחד):	76
יוסף פריצקי (שינוי):	79
עזמי בשארה (בל"ד):	80
יורי שטרן (האיחוד הלאומי - ישראל ביתנו):	83
אילן ליבוביץ (שינוי):	84
חמי דורון (שינוי):	87
מגלי והבה (הליכוד):	89
יצחק כהן (ש"ס):	91
גילה פינקלשטיין (מפד"ל):	96
אראלה גולן (שינוי):	100
סגן שר הביטחון זאב בוים:	102
אתי לבני (שינוי):	104
רן כהן (יחד):	106
רן כהן (יחד):	109
מל פולישוק-בלוך (שינוי):	110
ואסל טאהא (בל"ד):	113
אורי אריאל (האיחוד הלאומי - ישראל ביתנו):	114
אחמד טיבי (חד"ש-תע"ל):	118
משה גפני (יהדות התורה):	120
אבשלום וילן (יחד):	124
מסמכים שהונחו על שולחן הכנסת	125
מזכיר הכנסת אריה האן:	126
הצעת חוק התקציב לשנת הכספים 2005, התשס"ה-2005;	126
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004	126
אילן שלגי (שינוי):	126
יחיאל חזן (הליכוד):	129
גאלב מג'אדלה (העבודה-מימד):	131
מיכאל נודלמן (האיחוד הלאומי - ישראל ביתנו):	136
אליעזר כהן (האיחוד הלאומי - ישראל ביתנו):	137
איוב קרא (הליכוד):	139
ישראל אייכלר (יהדות התורה):	141
נסים זאב (ש"ס):	142
    
       

       חוברת י"ד
       ישיבה ר"ז
       
       
       
       
       
       
       







הישיבה המאתיים-ושבע של הכנסת השש-עשרה
יום שלישי, א' בשבט התשס"ה (11 בינואר 2005)
ירושלים, הכנסת, שעה 16:02
       

מסמכים שהונחו על שולחן הכנסת

היו"ר ראובן ריבלין:
       
       גבירותי ורבותי חברי הכנסת, היום יום שלישי, ראש חודש, א' בשבט התשס"ה, 11 בחודש ינואר 2005 למניינם. אני מתכבד לפתוח את ישיבת הכנסת. 
       
       הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק התכנון והבנייה (תיקון מס' 70), התשס"ה-2005, שהחזירה ועדת הפנים ואיכות הסביבה. 
       
       עוד אודיעכם, כי הונחה היום על שולחן הכנסת הצעה לתיקון סעיף 10 לתקנון הכנסת. תודה רבה.
       

דברי ברכה של יושב-ראש הכנסת ליושבת-ראש הפרלמנט 
של הונגריה ולפמלייתה ולחברי אגודת הידידות יפן--ישראל 

היו"ר ראובן ריבלין:
       
       גבירותי ורבותי חברי הכנסת, שתי משלחות כאן לפנינו. 
       
       חברי הכנסת, אני שמח לארח בביתנו ידידה נאמנה, יושבת-ראש הפרלמנט של הונגריה, ד"ר סילי קיטלין, ובני פמלייתה, ואתה שני חברי פרלמנט. ברוכים תהיו בביתנו. 
       
       גברתי היושבת-ראש, את מגיעה אלינו בימים לא פשוטים לדמוקרטיה הישראלית. המהלכים המדיניים שהממשלה מוליכה חוצים את החברה הישראלית, קורעים בה ופוצעים אותה. זוהי שעת מבחן לדמוקרטיה שלנו. 
       
       אלו ימיה של הכנסת. היא מרכזת את האנרגיות מכל הצדדים. היא שצריכה לתעל את הקולות פנימה אל המנגנון החוקי, אל המכונה הדמוקרטית. וכל זה, כשמסביב ייהום הסער. ובגבולותינו ובערינו, מצפון ומדרום, אש אויב המבקשת את נפשנו. 
       
       אני מקווה כי לאחר ביקורך כאן תוכלו, את וחברייך, להבין ולהסביר טוב יותר לעמך על מאבקנו, במציאות לא פשוטה, לשמור על ארצנו ועל ביטחוננו, תוך שמירה על הדמוקרטיה הישראלית.
       
       בהזדמנות זו תרשי לי לברככם על הצטרפותכם לא מכבר לאיחוד האירופי. אני תקווה כי ההצטרפות תשפיע לטובה על ההחלטות של האיחוד ביחס לישראל.
       
       גברתי יושבת-ראש הפרלמנט, היחסים הטובים ששוררים כיום בין המדינות לא יכולים להשכיח את אסוננו, ואסור שישכיחו אותו: למעלה מחצי מיליון יהודי הונגריה הושמדו בשואה. עלינו וגם על העם ההונגרי, שחזה בימים השחורים הללו, החובה לזכור אותם הימים ולא לשכוח.
       
       אני מבקש לציין לטובה את מפעל ההנצחה שהקמתם, את חנוכת המוזיאון להנצחת הנספים בשואה בבודפשט ואת תוכנית הלימודים להנחלת לקחי השואה בבתי-הספר. 
       
       כיום, היחסים בין המדינות שלנו מצוינים, ואני שמח על שיתוף הפעולה הנרחב בכלכלה, בתרבות, במסחר ובחינוך.
       
       גברתי יושבת-ראש הפרלמנט ההונגרי, ידידי האורחים, בשם הכנסת ובשמי אני מקבל אותך בברכה, ואתכם בברכה, ברוכים הבאים לירושלים, בירת ישראל.
       
       תרשי לי, גברתי יושבת-ראש הפרלמנט, לארח כאן חברים נוספים שהגיעו לארצנו, משלחת ידידות מן הפרלמנט היפני. 
       
       אנו מברכים מכאן, מירושלים, בירת הנצח של העם היהודי, את חברינו מיפן בברכת שלום וברוכים הבאים. 
       
       למרות המרחק הגיאוגרפי הגדול, לעמים שלנו רקע משותף - בנינו מדינה מודרנית ומתפתחת על יסודות של עבר ומורשת מפוארים, ולשני העמים מלחמה, לנו ולכם, בטרור הרצחני, טרור שכל מטרתו פגיעה באדם ובחיים.
       
       רבותי, אתם באים אלינו בשעת מבחן לדמוקרטיה הישראלית. התוכנית המדינית חוצה את הציבור, ולכנסת תפקיד מכריע במערכה הציבורית. ובכל אותו הזמן האויב אינו מפסיק להכות בנו בגבול לבנון ובערי הדרום.
       
       ידידי אנשי המשלחת היפנית, אני מקווה כי לאחר ביקורכם כאן תוכלו להבין ולהסביר טוב יותר לעמכם על המציאות המסובכת שבה אנו חיים.
       
       חברי הכנסת, אני מבקש לנצל את ההזדמנות כדי להעלות את תרומתו של חסיד אומות העולם, סוגיהרה, שהיה קונסול יפן בקובנה שבליטא בתקופת מלחמת העולם השנייה. הוא גילה אומץ והנפיק ליהודים רבים ויזות מעבר דרך יפן למקומות מקלט. בעבודת קודש זו סיכן את עתידו, ובשל כך פוטר אז ממשרד החוץ. נדמה לי שזרח ורהפטיג עלה בזכות אחת הוויזות שהוא קיבל מסוגיהרה. אני וחבר הכנסת בר-און היינו שם, באותו בית ובאותו מקום שממנו פעל.
       
       על הדיאלוג המבורך בין הפרלמנטים להמשיך ולהתפתח. אני מקווה כי ביקורכם כאן יהיה מועיל ופורה. ברוכים תהיו.
       
       חברי הכנסת, אפשר למחוא כף לשתי המשלחות. תודה רבה.
       
       (מחיאות כפיים)
       
היו"ר ראובן ריבלין:
       
       Thank you very much and welcome to Israel and to Jerusalem, the capital of Israel, and to the parliament, shrine of democracy of the Israeli State.

       
נאומים בני דקה

היו"ר ראובן ריבלין:
       
       רבותי חברי הכנסת, אני מבקש לקיים את המצווה עלינו על-פי התקנון ולהתחיל את ישיבת הכנסת בנאומים בני דקה. נא להצביע על מנת לאפשר לי לקבוע מי הוא זה אשר ידבר בשעה זו או אחרת. בבקשה. חבר הכנסת אורי אריאל הוא ראשון הדוברים, כי הוא לא הספיק. אם אני אתן לטלב אלסאנע ראשון, הוא לא יוכל לומר שאני מקפח אותו, אז אני אתן לו שני. בבקשה.
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, כידוע אין שרים בשעה הזאת, כי יש רק 23 שרים, 16 סגנים, אף אחד מהם לא פנוי, כולם עסוקים. ברשות השגריר שלנו ביפן, מר כהן, דקה על ממשלה, ממשלה שנשענת על שתי רגליה – רגל אחת של ערבים, חברי הבית כמובן, בצדק, חובבי ציון ידועים, חלקם חברי תנועת ביל"ו, חלקם – ניל"י, חלקם עוסקים כל היום אך ורק בציונות; החלק השני, אני לא אומר להבדיל, בבית הזה - יהודים, מה שמכונה בשפת העם "שמאלנים ידועים", שמחזקים את רגלו של שרון כדי לגרש יהודים. מין קואליציה לא קדושה, לא בריאה, וסופה שתביא אותנו לבחירות, להערכתי - תוך חמישה חודשים. 

היו"ר ראובן ריבלין:
       
       תודה רבה. חבר הכנסת טלב אלסאנע, ואחריו - חבר הכנסת מצנע. 
       
טלב אלסאנע (רע"ם):
       
       אדוני היושב-ראש, חברי הכנסת, מאתמול אנחנו שומעים זמירות צורמות של עוזי לנדאו וחבר מרעיו, המטילים דופי בלגיטימציה של חברי כנסת מסיעת רע"ם בגלל העמדה הפוליטית שלהם, ואומרים שהממשלה היא לא לגיטימית, כבוד היושב-ראש. למה היא לא לגיטימית? מפני שאנחנו בסיעת רע"ם החלטנו להימנע. דברים אלה נשמעו אז, בתקופת ממשלתו של רבין, כשאמרו שאין מנדט לרבין, ואנחנו יודעים מה התוצאה.  

       הייתי מצפה שיושב-ראש הכנסת יגנה את ההתבטאויות האלה, שפוגעות בלגיטימציה של חברי הכנסת בגלל השייכות הלאומית שלהם, או אפילו חברי כנסת מסיעות העבודה או מרצ. מה שמפתיע, כאילו זה נושא אך ורק לחברי הכנסת הערבים. מי שמתבטא בצורה הזאת צריך להגדיר אותו כגזען וצריך להדביק לו את המלה פאשיסט. לא יכול להיות שאם היינו תומכים בעוזי לנדאו, התמיכה שלנו היתה לגיטימית, הוא היה מקבל רוב לגיטימי, אבל אם אנחנו נוקטים עמדה אחרת, השוללת התנחלויות ובעד השלום, אנחנו לא לגיטימיים. אנחנו לגיטימיים על אפם ועל חמתם של כל הגזענים.

היו"ר ראובן ריבלין:
       
       איש לא אומר שאתה לא לגיטימי. אתה חבר כנסת כמו כל אחד מ-120 חברי הכנסת, וכך ספרתי אותך אתמול, בדיוק כמו שספרתי את קולי. גם נדמה לי שהצבענו אותו הדבר.
       
       רבותי חברי הכנסת, הבא אחריו - חבר הכנסת עמרם מצנע, בבקשה. אחריו – חבר הכנסת יעקב מרגי.

עמרם מצנע (העבודה-מימד):
       
       בימים האחרונים עסקנו במכתב הקצינים של חטיבת בנימין, עם פרשנויות שונות ועם ניסיון להגיע לפשרה על נוסח המכתב. אני רוצה לנצל את הדקה שיש לי כדי לקרוא לכם, חברי הכנסת, את נוסח שבועת האמונים שנשבעים כל חייל וחיילת שמתגייסים לצבא, בטקס חגיגי, וחותמים על טופס כדי שזה יהיה חוקי: "הנני נשבע ומתחייב - נשבעת ומתחייבת - בהן צדקי לשמור אמונים למדינת ישראל, לחוקיה ולשלטונותיה המוסמכים, לקבל על עצמי ללא תנאי וללא סייג עול משמעתו של צבא-הגנה לישראל, לציית לכל הפקודות וההוראות הניתנות על-ידי המפקדים המוסמכים ולהקדיש את כל כוחותי ואף להקריב את חיי להגנת המולדת ולחירות ישראל". זהו נוסח שכל אחד נשבע לפיו ולכך אין פרשנויות.

היו"ר ראובן ריבלין:
       
       תודה רבה. חבר הכנסת יעקב מרגי. אחריו – חבר הכנסת בר-און.

יעקב מרגי (ש"ס):
       
       אדוני היושב-ראש, חברי חברי הכנסת, השבוע נדון בקריאה ראשונה בחוק התקציב.

נסים דהן (ש"ס):
       
       היום.

היו"ר ראובן ריבלין:
       
       בעוד רבע שעה נתחיל בתקציב.

יעקב מרגי (ש"ס):
       
       לכן אני קורא מכאן לראש הממשלה ולשר האוצר להפיק לקחים. אני מאמין שהיום הוא כבר לא יוכל להכניס תיקונים לספר התקציב, אבל בין הקריאה הראשונה לשנייה והשלישית, לתקן ולהפיק לקחים מהאסון הנורא, החברתי-הכלכלי, שפגע בנו בשנתיים האחרונות. 

היו"ר ראובן ריבלין:
       
       תודה רבה. רבותי, לפני שאתן לחבר הכנסת בר-און לדבר, אני בטוח שהוא ישמח לברך יחד אתי את שני שגרירינו, המלווים את שתי המשלחות, השגריר חבר הכנסת לשעבר אלי כהן, הנמצא אתנו כאן ביציע ומלווה את המשלחת היפנית, וחברנו דוד אדמון, שגרירנו בהונגריה, המלווה את יושבת-ראש הפרלמנט ההונגרי. לא למחוא כפיים כי הם משלנו. בבקשה.

רוני בר-און (הליכוד):
       
       משלנו תרתי משמע, אדוני היושב-ראש. גם משלך וגם משלי אני, תנועתנו.

היו"ר ראובן ריבלין:
       
       לא צריך למחוא כפיים. אלה מינויים פוליטיים. 

רוני בר-און (הליכוד):
       
       כן. אבל מוצלחים בעליל.

היו"ר ראובן ריבלין:
       
       חבר הכנסת בר-און, דקה לרשותך, ואחריך – חברת הכנסת מל פולישוק.

רוני בר-און (הליכוד):
       
       אדוני היושב-ראש, אתמול וגם היום נשמעה פה מפי חבר הכנסת אורי אריאל אמירה כאילו זו ממשלה שנבחרה על בסיס של תמיכה ערבית ושל תמיכת השמאל. הלכה למעשה תמכו אנשים מהשמאל וגם חברי כנסת ערבים בממשלה הזאת. אבל אין טיעון צבוע יותר, חברי חבר הכנסת אורי אריאל, מהטיעון הזה. אני יודע שגם מרצ וגם הערבים היו שמחים להצביע נגד הממשלה, אלא שחברינו מהליכוד, בכך ששברו את המסגרת התנועתית, ששברו את דין התנועה, והצביעו בפעם הראשונה נגד ממשלה של תנועה שהם חברים בה, של ראש ממשלה שהוא יושב-ראש התנועה שלהם, גרמו לכך שאנשי השמאל, וגם חברי הכנסת הערבים, נדרשו גם לשפיות, אבל בעיקר לאחריות, כשהצביעו בעד הממשלה. טלו קורה מבין עיניכם.

היו"ר ראובן ריבלין:
       
       תודה רבה. הייתי גאה מאוד כשחברי הכנסת לא הצביעו נגדי, ואראה בשמחה בכל תפקיד שאבחר למלא שהם יצביעו בעדי. אני מודיע קבל עם ועולם. 

מוחמד ברכה (חד"ש-תע"ל):

	- - - 

היו"ר ראובן ריבלין:
       
       לא חשוב, אפילו לוועד הבית, אם נגור יחד. דרך אגב, אשמח מאוד לגור יחד. 
       
אחמד טיבי (חד"ש-תע"ל):
       
- - -
       
היו"ר ראובן ריבלין:
       
       לי אין "אנחנו שם ואנחנו פה". אצלי כולם פה. חברת הכנסת מל פולישוק - בבקשה, גברתי. 

מל פולישוק-בלוך (שינוי):
       
       אדוני היושב-ראש, לאחר הפארסה שראינו כאן אמש, אחרי הבית הרעוע שאנחנו עדים לו היום כנראה, אני רוצה לדבר על נקודת אור - שחוויתי הבוקר בבית הנשיא. חילקו פרסי חינוך לאלו שעושים עבודת קודש בבתי-ספר ובגנים ברחבי המדינה. אני רוצה להוקיר, להעריך ולכבד את אלה שעושים במלאכה. הם עושים עבודה נפלאה בתנאים-לא-תנאים, ויישר כוח גם להם.
       
       משפט אחד, מכיוון שנותר לי זמן. אני שמחה שפעם אחת אני מסכימה עם חבר הכנסת בר-און. בושה לחברי הליכוד.

היו"ר ראובן ריבלין:
       
       תודה. אני רואה שפה הציונים הם יפים. חבר הכנסת אחמד טיבי. 

אהוד רצאבי (שינוי):

	מה אתי?

היו"ר ראובן ריבלין:
       
       הרגע היתה חברת הכנסת פולישוק מסיעת שינוי. אני נותן בהם סימנים. אחרי חבר הכנסת טיבי – חבר הכנסת יצחק כהן.

אחמד טיבי (חד"ש-תע"ל):
       
       תודה, אדוני. אף שאני עונה להגדרה "ח"כים ערבים", אני יחד עם חברי בסיעה, בחד"ש-תע"ל, הצבעתי נגד הממשלה אתמול. אבל טוב שהיו שניים מחברי שנמנעו, כדי להוציא מהבקבוק את השד הגזעני הזה של שרים בממשלה, וגם של חלק מהתקשורת, אגב, שנתנה דרור ותירוץ לגזענים הקטנים ולגזענים הגדולים לדבר על ממשלה לא לגיטימית. אני רק רוצה להזכיר - לפני חודשיים, כאשר עמדנו להצביע נגד תוכנית ההתנתקות, באותה חבילה היו גם חברי כנסת וסיעות מהימין. הם כל כך שמחו, הם כל כך ספרו אותנו באופן לגיטימי. כנראה לצביעות אין גבול בבית הזה.

היו"ר ראובן ריבלין:
       
       תודה לחבר הכנסת טיבי. חבר הכנסת יצחק כהן. אחריו – חבר הכנסת כבל.
       
דוד טל (עם אחד):

	מה אתי?

היו"ר ראובן ריבלין:
       
       האם לא הצטרפת למפלגת העבודה, חבר הכנסת טל?

דוד טל (עם אחד):
       
       לא.

היו"ר ראובן ריבלין:
       
       לפני חבר הכנסת כבל אני אשקול את העניין הזה. 
       
יצחק כהן (ש"ס):
       
       תודה. אדוני היושב-ראש, אני מצטרף לברכות של היושב-ראש למשלחות מיפן ומהונגריה. ברוכים הבאים. 
       
         אדוני היושב-ראש, אני מסתכל על חברי הפרלמנט מיפן ומהונגריה ואני רוצה לשאול אותם: אם במדינות שלהם 20% מהתושבים היו בחרפת רעב, מתחת לקו העוני, האם הם היו נשארים פה בביקור או שהיו חוזרים לעשות משהו כדי להעלות את מיליון האיש האלה? אצלנו זה מיליון איש, אצלם 20% זה הרבה יותר ממיליון איש. או אם 30% מאוכלוסיית הילדים במדינה היו נמצאים בחרפת רעב, מתחת לקו העוני, איך הם היו מתייחסים במדינות שלהם למציאות הכלכלית הקשה הזאת? אם אפשר לקבל מהם תשובה דרך השגרירים, אשמח מאוד. תודה, אדוני היושב-ראש.
       
היו"ר ראובן ריבלין:
       
       הם לא יוכלו לענות. יש ביניהם כאלה שאם היו באים לראות את העוני פה, הם היו מתפללים  להיות רק בעוני כזה. הם היו מתפללים להיות בעוני כזה. 
       
       חבר  הכנסת כבל, ואחריו - חבר הכנסת דוד טל. 

נסים דהן (ש"ס):
       
       ומי אחריו?
       
היו"ר ראובן ריבלין:
       
       כולם ידברו. אל תדאגו.

איתן כבל (העבודה-מימד):
       
       אדוני היושב-ראש, חברי חברי הכנסת, כולם מדברים על מה שהיה אתמול. גם אני רוצה לדבר על מה שהיה אתמול בתל-אביב, כאשר לראשונה הופסקה הצגה עקב אלימות של תלמידי בית-ספר כלפי השחקנים, כך שנאלצו להוציא אותם ולהפסיק את ההצגה.
       
       אדוני היושב-ראש, חברי הבית, נושא האלימות בישראל הפך לצערנו להיות מכת מדינה, וכאן אין עניין של קבוצה כזו או אחרת באוכלוסייה, הנגע הזה פשה בכל מקום, ואני חושב שאי-אפשר  לבוא ולהטיל את העניין על החינוך בלבד, צריך לשנס מותניים ולעשות מעשה של אמת, כי אנחנו נראים כמקום מוכה אלימות.
       
היו"ר ראובן ריבלין:
       
       תודה לחבר הכנסת כבל. חבר הכנסת דוד טל, ואחריו - חבר הכנסת ליבוביץ.
       
דוד טל (עם אחד):
       
       אדוני היושב-ראש, כיושב-ראש הבית הזה, האמון על כבוד הבית הזה, אני סבור שנכון וראוי היה אם אדוני יתבונן שוב מסביב לשולחן הממשלה, יראה שאין אף שר ויחליט על סגירת הישיבה הזאת, משום שמה אנחנו משדרים לאורחים שלנו מהונגריה ומיפן, שאפשר גם אפשר שאף שר לא יכבד את הפרלמנט הזה ונמשיך להתנהל כאילו שום דבר לא קורה.
       
       זאת ועוד, בחוק ההסדרים מגיע אחד הסעיפים הקשים ביותר, לדעתי, הקמת קופת-חולים חמישית, נוספת, שאין לה מקום. אין לזה שום רלוונטיות לחוק ההסדרים, אין לזה שום השפעה על חוק ההסדרים. אני מאוד מבקש ומביע תחינה בפני היושב-ראש, שישתמש בסמכותו כדי להוריד את הנושא הזה, כמו נושאים אחרים, מחוק ההסדרים. תודה.

היו"ר ראובן ריבלין:
       
       תודה. חבר הכנסת טל, הממשלה אינה צריכה להשיב על נאומים בני דקה. לא יעלה על דעתי להתחיל את הדיון בתקציב בלי שהממשלה תהיה נוכחת. אשר לשאלתך השנייה - מובן שיחד נפעל כולנו כאשר יהיה צורך לפצל אחרי הקריאה הראשונה. 
       
       חבר הכנסת אילן ליבוביץ, בבקשה.
       
אילן ליבוביץ (שינוי):
       
       אדוני היושב-ראש, חברות וחברי הכנסת, מדי שנה נהרגים במדינת ישראל למעלה מ-500 איש בתאונות דרכים, ולממשלת ישראל עדיין אין תוכנית רב-שנתית, תוכנית לאומית למלחמה בקטל בדרכים. אני מבקש, אדוני היושב-ראש, לפתוח במסורת שבה מדי יום שלישי נקרא את שמות הנספים בתאונות הדרכים בשבוע שחלף.
       
       אני רוצה להתחיל בשמות הנספים בתאונות דרכים מיום ראשון, 2 בינואר, עד יום ראשון, 9 בינואר: צוברי איתן, בן 53, מתל-אביב; יומטוביאן שרה, בת 6, מבני-ברק; טווינה טל, בת 18, משבי-ציון; כהן מיכל, בת 50, מירושלים; נחושתן רונית, בת 39, מאילת; צ'ילרו גיאורגן, אזרח מולדובה; בן-ברוך מאיר, בן 40, ממושב עמיעוז; קפלינסקי מורן, בן 28, מרמת-אפעל. יהי זכרם ברוך.
       
       אני אמשיך בכל יום ג', עד שממשלת ישראל תביא בפני הכנסת תוכנית רב-שנתית לטיפול בקטל בדרכים.
       
היו"ר ראובן ריבלין:
       
       תודה. אנחנו נפרדים מיושבת-ראש הפרלמנט. הערב יקדמו אותה כמה חברים יחד אתי בארוחת ערב, שבה נחליף דעות, יחד עם שני הפרלמנטרים וחבר פרלמנט נוסף הנמצאים אתנו. תודה רבה לכם. 
       
       חבר כנסת וילן, בקשה.
       
אבשלום וילן (יחד):
       
       אדוני היושב-ראש, רבותי חברי הכנסת, אני רוצה להמשיך את התזה שפיתח חבר הכנסת רוני בר-און ולטעון, שמה שקרה אתמול הוא שבר אמיתי בדמוקרטיה הישראלית. העובדה ש-13 חברי כנסת ממפלגת שלטון מצביעים נגד ממשלתם שלהם, לא מתפלגים ומודיעים - אנחנו מתפלגים, על כל מה שזה אומר, אלא מצביעים נגד ממשלתם בהצבעת אמון, ממשיכים לשבת שם וליהנות מכל העולמות, עובדה זו היא שוב הוכחה, שמי שמדבר על ימין ודמוקרטיה אומר בעצם שני דברים הפוכים.
       
       כאשר אתה במיעוט, יש כללים. לצערי, פעם אחרי פעם הימין הישראלי האידיאולוגי שובר את הכלים, משום שעל-פי דעתו, ועל-פי תפיסתכם, על ארץ-ישראל השלמה מותר להקריב הכול. אני מקווה שתמשיכו להיות מיעוט בנושא הזה עוד הרבה שנים, כדי שתשמרו על כללי המשחק.
       
היו"ר ראובן ריבלין:
       
       אם אדוני מחזיק בעמדות פוליטיות וסיעתו רוצה לשנות את כולם, לפעמים הוא יהיה בהתלבטות לא קלה.
       
אבשלום וילן (יחד):
       
       אתה נמנעת אתמול. הימנעות זה אקט לגיטימי בתוך כללי המשחק; להצביע נגד - באותו רגע צריך להתפטר.
       
היו"ר ראובן ריבלין:
       
       השאלה, להתפטר ממה? או ממי?
       
אבשלום וילן (יחד):
       
       מהמפלגה או מהממשלה.
       
היו"ר ראובן ריבלין:
       
       ממפלגה לא מתפטרים. מבית מתפטרים? יש כאלה שאומרים שכשמישהו מרביץ לך בבית, אל תלך, גם אל תרביץ בחזרה, תנסה להסתדר.
       
אבשלום וילן (יחד):
       
       השוואה לא טובה.
       
היו"ר ראובן ריבלין:
       
       השוואה מצוינת, כי זה הבית שלנו, שם נולדנו. 
       
       חבר הכנסת אדלשטיין, ואחריו - חבר הכנסת שלגי.

נסים דהן (ש"ס):
       
       מה עם ש"ס?
       
היו"ר ראובן ריבלין:
       
       כרגע דיברו חברי הכנסת יצחק כהן וחבר הכנסת מרגי. כולם ידברו. חבר הכנסת אדלשטיין, בבקשה.
       
יולי-יואל אדלשטיין (הליכוד):
       
       תודה רבה. 
       
       אדוני היושב-ראש, חברי חברי הכנסת, אני לא רוצה לדבר על מה שהיה אתמול במובן שדיבר עליו חבר הכנסת וילן. אני שמח שלפחות בעיניך אני עדיין חבר כנסת לגיטימי שיכול לקבל זכות דיבור במליאה אחרי ההצבעות אתמול.
       
       ברצוני לדבר על מה שהיה אתמול ושלשום ולפני שנה ולפני עשר ו-19 שנים, והנושא הוא מעצרו ומאסרו של יונתן פולארד, שנמשך כבר 19 שנה, ואנחנו ככנסת ישראל וכממשלת ישראל וכאזרחי ישראל עוד לא עשינו משהו שיביא סוף-סוף לשחרורו. 
       
       עם כל הכבוד למחלוקות ולדרמות הפוליטיות, אני מאוד מקווה שסביב הנושא הזה נמשיך להתאחד ונמשיך לפעול ובסופו של דבר גם נצליח לשחרר את יונתן ולהביאו לישראל. תודה רבה.
       
היו"ר ראובן ריבלין:
       
       תודה רבה לחבר הכנסת אדלשטיין. חבר הכנסת שלגי, ואחריו - חברת הכנסת לבני.
       
אילן שלגי (שינוי):
       
       אדוני היושב-ראש, חברות וחברי הכנסת, חבר הכנסת מצנע, יפה עשית שקראת כאן את שבועת החייל כאשר הוא נשבע לצה"ל. אני רוצה להזכיר לך, שבאותו טקס מקריאים לחיילים את פרק א' ביהושע על כיבוש הארץ. הלוואי שאתבדה, אבל ייתכן שנצפה פה בקרוב בהצעת חוק הבאה לשנות גם את נוסח השבועה לצה"ל. הלוואי שאתבדה.
       
       אני מבקש לומר, שאנחנו למדים מהתקשורת על פאשלה נוספת של מערכת הביטחון שלנו במשולש היחסים ישראל, ארצות-הברית וסין. שלוש משלחות ביטחוניות מארצות-הברית סירבו להגיע ארצה, האמריקנים דורשים את פיטורי מנכ"ל משרד הביטחון שלנו, פרשת ה"פלקון" עוד קיימת ברקע, וכנראה מערכת הביטחון שלנו איננה לומדת לקח. תודה רבה.
       
היו"ר ראובן ריבלין:
       
       תודה לחבר הכנסת שלגי. חברת הכנסת לבני, כשאני אומר משהו, צריך להקפיד. אחריה - חבר הכנסת ברכה.
       
אתי לבני (שינוי):
       
       אדוני היושב-ראש, חברותי וחברי חברי הכנסת, הרבה כבר אמרנו על ההסכם הקואליציוני עם יהדות התורה. כבר אמרנו על 290 המיליון ועל הגנים, ואמרנו על תוכנית הליבה שיוצאת מדוח-דברת, וכבר אמרנו שכתוב במפורש בהסכם, שזו רק התחלה, ובתקציב 2005 יידרשו דברים נוספים, שלא תהיה לאף אחד אי-הבנה.
       
       אבל אתמול שמעתי דבר נוסף כחלק מהדרישות, שמאוד הרגיז אותי ופוגע בעבודתי כחברת כנסת. אנחנו יושבים כשנתיים בוועדת החוקה ומנסים לעשות טיוטה של חוקה. החוקה נעשית בברכת ראש הממשלה, שר המשפטים וכל שדרות העם, והנה באה יהדות התורה כחלק מההצטרפות לממשלה ואומרת, לא תוגש טיוטת החוקה אלא אם תוגש בהסכמה מלאה בתוך הוועדות. מה שאומר שאין הסכמה כזאת, אין חוקה, לא תהיה חוקה, וכל העבודה וכל הניסיון וכל הרצון הטוב אחרי 56 שנה לעשות חוקה לישראל ירד לטמיון.
       
היו"ר ראובן ריבלין:
       
       תודה רבה. חבר הכנסת ברכה, ואחריו - חבר הכנסת הנדל.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, התפרסם היום בעיתון "מעריב", שבצה"ל הכינו הצעה להקים תעלה בציר פילדלפי, ושם יש תוכנית כבקשתך. זאת אומרת, אם מזוז יאשר את התוכנית הגדולה של הריסת 3,000 בתים - מה טוב, ואם לא, יש שתי חלופות - חלופה אחת של 700 בתים וחלופה שנייה של 200 בתים. זה המחיר של ההתנתקות.
       
       המחיר של ההתנתקות: 7,200 מתנחלים מחזירים הביתה לתחומי מדינת ישראל, אבל ל-30,000 פלסטינים הורסים את הבית. כעומק הנסיגה עומק הפשע. כך זה מתנהל בכיבוש. תודה רבה, אדוני. 
       
צבי הנדל (האיחוד הלאומי - ישראל ביתנו):
       
       רק הפוך, הפוך. 
       
היו"ר ראובן ריבלין:
       
       אני הרי יודע כל אחד מי מדבר לפניו ומי מדבר אחריו. חבר הכנסת הנדל - בבקשה, אדוני. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, כבוד השרים, חברי כנסת, אני מסכים עם ברכה, צריך לבטל את ההתנתקות. זה באמת מביא כל כך הרבה צרות, שצריך לבטל את זה. 
       
       מלה אחת על ההצבעה לממשלה. חברי כנסת ערבים הם לגיטימיים וחברי הכנסת של מרצ ודאי לגיטימיים. כל חברי הבית לגיטימיים, אבל מה שלא לגיטימי הוא מה שעושה ראש הממשלה. שאלה אחת מחברותי בהרצאה את אחת המרצות שכל כך זעמה על המתנחלים: דמייני לעצמך שמר מצנע, שאמר בבחירות שצריך להוציא את כל היהודים מחבל-עזה ומגוש-קטיף, חודשיים אחרי שהוא היה נבחר לראשות ממשלה – אולי הוא היה נבחר, יכול היה להיות – היה אומר: מה שרואים מכאן לא רואים משם, ואני החלטתי לספח את חבל-עזה עם כל יישובי גוש-קטיף. מה היה עושה השמאל? לא היו שואלים שאלות. אכן, השמאל לא נבחר לשלוט, לא העבודה, לא מרצ ולא הערבים. ממשלה שנשענת עליהם היא לא לגיטימית.
       
היו"ר ראובן ריבלין:
       
       תודה רבה. חבר הכנסת איוב קרא, בבקשה. אחריו - חבר הכנסת רצאבי. 
       
איוב קרא (הליכוד):
       
       אדוני היושב-ראש, חברי חברי הכנסת, החקלאות נמצאת במצוקה קשה, ההידרדרות בחקלאות נמשכת זה כמה שנים, ונוסף על כך מנסים להטיל מס גולגולת עד 20% על עובדים זרים. הדבר הזה לא יעבור, וגם אם יתפשרו בסופו של דבר על 10%, אני חושב שצריך להוריד את המיסוי על העובדים הזרים ולבטל את כל נושא העסקת העובדים הזרים. ביטול כל העסקת העובדים הזרים, כי עם 300,000 מובטלים אין צורך בעובדים זרים. צריך לתת תמריצים כדי שאנשים יצאו לעבודה, תמריצים שיוכלו להכניס למעגל העבודה עובדים מובטלים במקום עובדים זרים, וכך נצא כולנו נשכרים. 
       
היו"ר ראובן ריבלין:
       
       תודה רבה. חבר הכנסת רצאבי, ואחריו - חבר הכנסת דהן. 
       
אהוד רצאבי (שינוי):
       
       אדוני היושב-ראש, חברי הכנסת, ראשית, אני רוצה לקדם בברכה את חברי הפרלמנט היפני, חברי הטובים, ובראשם ידידי חבר הפרלמנט נורוטה סנסיי, את השגריר אלי כהן ואת השגריר יוקוטה. ברוכים הבאים. 
       
       רבותי, החדשות החמות מבחינתי בעיתונות הבוקר הן לא ציר פילדלפי, הן לא הבחירות של אתמול והתקציב של מחר, אלא דבר אחד – מה שקרה אתמול ב"קאמרי". רבותי, כאשר ילדים משתוללים באמצע ההצגה, אני תוהה, בשביל מה בכלל מקצים כספים לתרבות? אני לא חושב שדוח-דברת יכול לפתור את הבעיה הזאת, ואני חושב שצריך להגדיל את התקציבים למשרד לביטחון הפנים. אני תמה אם לא צריך לעשות את זה למשרד לבריאות הנפש, שצריך לטפל ביתר שאת באנשים כאלה, שיודעים להפוך דבר טוב לדבר רע. 
       
היו"ר ראובן ריבלין:
       
       תודה. חבר הכנסת דהן, ואחריו - חבר הכנסת אליעזר כהן, הלוא הוא צ'יטה. 
       
נסים דהן (ש"ס):
       
       אדוני היושב-ראש, היום יתחיל הדיון בתקציב, סביר להניח, והוא כנראה יסתיים מחר, ורק אחר כך ועדת הכספים תתחיל לדון בתקציב. אני מבקש ממך, אדוני היושב-ראש, להגן על כבוד הכנסת ועל כבודם של חברי הכנסת. הזמן שנותר לדיון על התקציב מאוד מצומצם, בהתחשב במה שקורה מסביב ובשאר הדיונים שיהיו בוועדת הכספים. אני מתאר לעצמי שהתאריך 31 במרס הוא חוקי, אין מה לעשות. אם זה לא עובר, הולכים לבחירות. אני גם יכול לתאר מה יקרה – יתחילו דיונים רדודים, כי אין זמן, כל דבר יעשו מהר, או שישבו שעות רבות בלילות ובימי ראשון וחמישי, דבר שהוא לא סביר. לכן אני מבקש ממך להגן על כבוד הכנסת, לא לוותר ולעמוד על כך שהדיונים על התקציב יהיו ענייניים ומעמיקים, כי בנפשנו הם. 
       
היו"ר ראובן ריבלין:
       
       חבר הכנסת כהן, בבקשה. אחריו - חבר הכנסת טאהא, ואחרונה - חברת הכנסת פינקלשטיין. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, בשעות המוקדמות של אחר-הצהריים עד השעה הזאת נפלו יותר מעשר פצצות מרגמה ביישובי גוש-קטיף. זה קורה יום אחרי הבחירות הדמוקרטיות של הציבור הפלסטיני. אם הם חושבים שעסקים כרגיל זה להמשיך להרוג יהודים ולהפציץ את היישובים שלנו, והם חושבים שהם עשו בזה דמוקרטיה ונשיא ארצות-הברית מזמין אותם אליו והעסק יימשך כך, אין לי אלא להסביר בפעם המי-יודע-כמה לראש הממשלה, שכל זמן שהוא לא יטפל בטרור, אף קבלן משנה, לא הפלסטיני הנבחר ולא אחר, לא יטפל בזה. רק צה"ל ורק ממשלת ישראל צריכים לטפל בטרור. 
       
היו"ר ראובן ריבלין:
       
       תודה רבה. חבר הכנסת טאהא, בבקשה. 
       
ואסל טאהא (בל"ד):
       
       אדוני היושב-ראש, חברי הכנסת, ההתעללות בנוסעים ערבים, אזרחי מדינת ישראל, על-ידי אנשי הביטחון של חברת "אל על" חוזרת על עצמה. אתמול זה היה משפחת עיישי מנצרת והיום זה צעיר ערבי בשם וולא ריאד סליבא, בן לרופא מפורסם מהעיר שפרעם. בחזרתו מברלין עמד בתור כשאר הנוסעים וכולם עברו למטוס חוץ ממנו. במשך שלוש שעות הוא נחקר בצורה קשה, התעללו בו, חקרו אותו בצורה קשה, לקחו לו את הפלאפון, שברו לו את הפלאפון, לקחו לו את הנייד ועד עכשיו לא החזירו לו את הנייד וחלק מחפציו. 
       
       יש להפסיק את ההתעללות הזאת, אדוני שר התחבורה. יש צורך להתערב פה, ומייד, על מנת להפסיק את ההתעללות הזאת. 
       
היו"ר ראובן ריבלין:
       
       תודה רבה. חברת הכנסת פינקלשטיין, בבקשה. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני רוצה למחות על דבריו של השר אולמרט, שאמר מלים קשות - פנייה לאוכלוסייה שלנו בגוש-קטיף, שאלה הם בעצם חלוצי הדור – "לשבור להם את העצמות, לקצץ להם רגליים וידיים". השר אולמרט, לקצץ להם? לשבור להם את העצמות? לקצץ להם ידיים ורגליים? הוא לא הביא בחשבון שלחלקם אין לא ידיים ולא רגליים. האם זה היחס שראוי לחלוצי העם? לאנשים של אידיאלים, שעדיין נותרו כאן בימים אלה? היחס שלהם לחיילי צה"ל יוצא מן הכלל ויש להם פינה חמה לחיילים. הם מארחים אותם בשבתות, וצריך לקחת מהם דוגמה איך מתייחסים לצה"ל. כשהם גדלים ומתגייסים, הם מתגייסים לחילות המובחרים של צה"ל, לחילות הקרביים ביותר. הבנות משרתות שנתיים שם, עוד שנה בהתנדבות בבתי-חולים, בבתי-משפט ובבתי-ספר, ומהוות דוגמה לכלל הארץ והעם. את כל זה צריך להביא בחשבון. 
       
	יזמתי היום דיון מיוחד בוועדה לזכויות הילד על נהלים מיוחדים, איך להתנהג עם ילדים בהפגנות. 
       
היו"ר ראובן ריבלין:
       
       תודה רבה. חבר הכנסת רשף חן, אחרון הדוברים. אני מודיע שאם שר האוצר לא יהיה פה, אני נועל את הישיבה. 
       
עמיר פרץ (עם אחד):
       
       נועל ולא פותח. 
       
היו"ר ראובן ריבלין:
       
       השר שטרית יהיה לו יומו, הוא לא בא בשביל התקציב. חבר הכנסת כהן, האם הזדמן לאדוני לדבר דקה? זהו תורו של חבר הכנסת רשף חן, זאת זכותו וזה יומו. חבר הכנסת חן, בבקשה, כל הדקה לפניך. 
       
רשף חן (שינוי):
       
       אדוני היושב-ראש, הבוקר, כשצפיתי בטלוויזיה, ראיתי סיפור שלא מאפשר לי לשמור על שקט. ראיתי סטודנט לרפואה שבא וסיפר איך שוטרים תקפו אותו. הוא סיפר סיפור מזעזע. הוא בעצם ביקש עזרה מהשוטרים והם תקפו אותו. היתה שם מין מסכת ארוכה שבה הכו אותו והתעללו בו והוא התעקש, במין "תמוהיות" כזאת, ללכת לתחנת המשטרה ולהגיש תלונה. הוא מצא את עצמו מסתבך יותר ויותר בסיפור קפקאי. הסטודנט הזה לרפואה הוא לא במקרה ערבי, ואני כמובן לא רשאי לשפוט אם הסיפור שלו נכון או לא נכון, אף שהוא נשמע לי נכון, או אם הסיפור של השוטרים נכון או לא נכון, אבל הסיפור מזעזע. במדינת היהודים הסיפור הזה אותי זעזע. אני קורא לשר לביטחון הפנים לבדוק את המקרה הזה טוב טוב, כי הוא מבייש אותנו. 
       
היו"ר ראובן ריבלין:
       
       תודה. 
       
עמיר פרץ (עם אחד):
       
       אפשר לנעול את הישיבה? כבודה של הכנסת מוטל - - - 
       
היו"ר ראובן ריבלין:
       
       השר נתניהו נמצא פה, הוא חיכה עד שרשף חן יגמור והוא נכנס. מה אתם רוצים? מה קרה?
       
עמיר פרץ (עם אחד):
       
       כמו קוסם. 
       
היו"ר ראובן ריבלין:
       
       הוא לא קוסם, הוא פשוט נמצא בחוץ ורואה מתי רשף חן גומר לדבר. 

       
הודעת יושב-ראש ועדת הכנסת
       
היו"ר ראובן ריבלין:
       
       הודעה ליושב-ראש ועדת הכנסת, בבקשה, ואחריה – השר שטרית רוצה להודיע בשם הממשלה הודעה על מינוי סגני שרים. 
       
חיים אורון (יחד):
       
       יש ממשלה?
       
יצחק כהן (ש"ס):
       
       יש כנסת?
       
צבי הנדל (האיחוד הלאומי - ישראל ביתנו):
       
       אין, אין.
       
היו"ר ראובן ריבלין:
       
       אלא אם כן תבקשו לראות הבעת אי-אמון בהודעת יושב-ראש ועדת הכנסת. עד אז יש. בבקשה.
       
רוני בר-און (יו"ר ועדת הכנסת):
       
       אדוני היושב-ראש, חברי השרים, רבותי חברי הכנסת, ועדת הכנסת קבעה את הוועדות הבאות לדיון בהצעות חוק ובהצעות לסדר-היום, כדלקמן: 
       
       ועדת החינוך, התרבות והספורט תדון בהצעת חוק שידורי הטלוויזיה החינוכית, התשס"ד-2004, של חברת הכנסת ענבל גבריאלי ואחרים, פ/1896. 
       
       ועדת החוקה, חוק ומשפט תדון בהצעת חוק פניות הציבור, התשס"ג-2003, של חבר הכנסת ישראל אייכלר, פ/1358, וכן תדון בהצעות לסדר-היום בנושא: קבלת נוסח ההכרזה על מגילת העצמאות הנוגע לעקרונות היסוד של מדינת ישראל כפרק המבוא לחוקת מדינת ישראל, הצעות חברי הכנסת אליעזר כהן ואופיר פינס-פז. 
       
       ועדת המדע והטכנולוגיה תדון בהצעות לסדר-היום בנושא: הרעש בדרום-מזרח אסיה ורמת המוכנות לרעידות אדמה בישראל, הצעות חבר הכנסת יגאל יאסינוב, דוד אזולאי, ניסן סלומינסקי, עזמי בשארה, עבד-אלמלאכ דהאמשה, נעמי בלומנטל ורן כהן. תודה רבה. 
       
היו"ר ראובן ריבלין:
       
       תודה ליושב-ראש ועדת הכנסת. 

       
הודעת הממשלה על מינוי סגני שרים
       
היו"ר ראובן ריבלין:
       
       אדוני השר שטרית, הודעת הממשלה על מינוי סגני שרים, בבקשה. רבותי, אין צורך בהצבעת הכנסת, זאת רק הודעה. החל מתום הודעתה, המינויים נכנסים לתוקפם. 

צבי הנדל (האיחוד הלאומי - ישראל ביתנו):
       
       למה גילה גמליאל לא בתוכם?
       
קריאה:

       עוד שבועיים, לפני ההצבעות. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני מצטרף לברכות למשלחת של אגודת הידידות ישראל--יפן. אני מברך בברכת ברוכים הבאים את חברי הפרלמנט של יפן, את שגרירנו ביפן, אלי כהן, שהוא עצמו היה חבר כנסת רק בקדנציה הקודמת. ברוכים הבאים. 
       
       אדוני היושב-ראש, רבותי חברי הכנסת, בהתאם לסעיף 25(א) לחוק-יסוד: הממשלה, אני מתכבד להודיע לכנסת, כי הממשלה אישרה, בהסכמת ראש הממשלה, את מינוי סגני השרים הבאים: חברת הכנסת אורית נוקד, לתפקיד סגנית השר במשרד המשנה לראש הממשלה, ממונה על-ידי השר שמעון פרס, המשנה לראש הממשלה. 
       
יצחק כהן (ש"ס):
       
       מאיפה יש לכם כסף? 
       
היו"ר ראובן ריבלין:
       
       תן את הכבוד לאורית. 
       
יצחק כהן (ש"ס):
       
       לאורית כן, אבל מאיפה יש כסף? 
       
אילנה כהן (עם אחד):
       
מאיפה שיש להזיז את הקברים. שבו בשקט.

היו"ר ראובן ריבלין:
       
       חברת הכנסת כהן, זה רגע חגיגי לחברת הכנסת אורית נוקד. אחרי זה, בנאומים שלכם, תאמרו כאוות נפשכם על הכסף ועל הכול. 
       
מוחמד ברכה (חד"ש-תע"ל):
       
       המשנה או שר המשנה? כי הוא שר. 
       
היו"ר ראובן ריבלין:
       
       השר המשמש כמשנה. 
       
קריאה:
       
       השר המשונה. 
       
היו"ר ראובן ריבלין:
       
       אני אברר את העניין עם מזכירות הממשלה ואודיע לכם.
       
מוחמד ברכה (חד"ש-תע"ל):
       
       אין "משמש" ואין "מכהן", שר המשנה. 
       
היו"ר ראובן ריבלין:
       
       בסדר גמור. זאת הצעה, אנחנו נביא את זה להחלטת הנשיאות. 
       
שר התחבורה מאיר שטרית:
       
      כמו כן, אדוני היושב-ראש, אישרה הממשלה את מינוי חבר הכנסת אלי בן-מנחם לתפקיד סגן שר במשרד הבינוי והשיכון, ממונה על-ידי שר הבינוי והשיכון, ואת חבר הכנסת מיכאל מלכיאור לתפקיד סגן שר במשרד החינוך, התרבות והספורט, ממונה על-ידי שרת החינוך, התרבות והספורט.
      
      אדוני היושב-ראש, אני מאחל לסגני השרים הצלחה במילוי משימותיהם, ומאחל לכנסת לראותם בעבודה פורייה. 
      
היו"ר ראובן ריבלין:
       
       ברכות לסגן השר מלכיאור וברכות לסגנית השר אורית נוקד. כל שאר הדברים, כמובן, הלוא הם כתובים על ספר דברי הכנסת. 
       
רוני בר-און (הליכוד):
       
       היא סגנית המשנה, לא סגנית השר. 
       
היו"ר ראובן ריבלין:
       
       הוא שר המשנה. חבר הכנסת ברכה ניסה לקרוא לו שר המשנה. אני אזדקק למילונים העברי-עברי ולכל שאר הדברים, על מנת לדעת איך נקרא לסגניתו של המשנה. 
       
מוחמד ברכה (חד"ש-תע"ל):
       
       אדוני היושב-ראש, אין בחוק תפקיד של משנה לראש הממשלה, יש שרים שאפשר לחבר להם כל מיני תפקידים: שר התחבורה, שר האוצר. הוא בכיר השרים, לכן הוא שר המשנה. 
       
היו"ר ראובן ריבלין:
       
       אני מאוד מודה לכם על הסבריכם. אני כבר החלטתי בלבי לקיים בכנסת יועץ לשון. 
       
צבי הנדל (האיחוד הלאומי - ישראל ביתנו):
       
       צריך לשון ארוכה. 
       
היו"ר ראובן ריבלין:
       
       דבורה, עורכת "דברי הכנסת", היא גם היועצת, חשבתי שהיא רק העורכת. 
       
       

הצעת חוק התקציב לשנת הכספים 2005, התשס"ה-2005;
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004
       [רשומות (הצעות חוק, חוב' מ/143).]
(קריאה ראשונה)
       
היו"ר ראובן ריבלין:
       
       אני מזמין את שר האוצר על מנת להציג את תקציב המדינה לשנת 2005 ואת חוק ההסדרים במשק, לקריאה ראשונה. בבקשה, כבוד שר האוצר וראש הממשלה לשעבר בנימין נתניהו. 
       
עמיר פרץ (עם אחד):
       
       אולי שיציג ל-2006? 2005 עוד מעט נגמרת, שיציג ישר ל-2006. 
       
גדעון סער (הליכוד):
       
       למה העליתם את מסי החבר? למה אתם עושקים את חברי ההסתדרות? באיזו חוצפה אתה בא לפה ומדבר? אנחנו נעמיד אותך במקום. חצוף שכמוך. 
       
היו"ר ראובן ריבלין:
       
       תודה רבה. הפרומו הסתיים. 
       
גדעון סער (הליכוד):
       
       איך יש לך פנים לבוא לפה? איזו חוצפה. אני אדבר על זה מחר. 
       
עמיר פרץ (עם אחד):
       
       - - - 
       
היו"ר ראובן ריבלין:
       
       חבר הכנסת סער, אני קורא לך. חבר הכנסת פרץ, אני קורא לך. חבר הכנסת סער, אם לא יהיה ברור לך, אני אומר לך מה אני קורא לך. 
       
חיים אורון (יחד):
       
       זאת קואליציה? מה קורה פה?
       
היו"ר ראובן ריבלין:
       
       רשות הדיבור לשר האוצר. בבקשה, אדוני. 
       
צבי הנדל (האיחוד הלאומי - ישראל ביתנו):
       
       אדוני, זה אותו נאום של לפני חודש?
       
שר האוצר בנימין נתניהו:
       
       חבר הכנסת הנדל, הנאום משתנה בהתאם לנתונים שנוספו בחודש הזה. היום התבשרנו, לפני שעות אחדות – אתה רוצה חידושים – שאחרי שלוש שנות דירוג שלילי, מה שנקרא "תחזית שלילית" של חברת הדירוג S&P, אחת משלוש החברות החשובות בעולם, היא החליטה, כפי שהודיעה לנו כבר באופן בלתי רשמי לפני חודש, להעלות את דירוג האשראי של ישראל מתחזית שלילית למה שהם קוראים תחזית יציבה. זה שינוי מבורך, והוא אפילו מתבטא בהורדת הוצאות המימון שלנו, והוצאות המימון שלנו הן חלק עצום בתקציב. זה חשוב. 
       
       הנתון השני שנתבשרנו, עדיין לא רשמית, אבל לפי חישובי אגף המחקר באוצר, הוא שיחס החוב-תוצר ירד מתחת למה שאנחנו חזינו. בנק ישראל חזה שיחס חוב-תוצר יהיה 104%, אנחנו חזינו 103%. לפי החישובים של מחלקת המחקר אצלנו, זה 102.6%, כלומר, הוא ירד בקרוב ל-2% במהלך השנה האחרונה. 
       
       אני אומר את זה, משום שהיו כאן הרבה ויכוחים – כלליים, מקצועיים – לגבי התוכנית הכלכלית. אני רוצה בפרספקטיבה לנסות לתמצת את מה שאנחנו עושים כאן. בשנת 2003 היינו בשלב הבלימה של ההידרדרות. היתה הידרדרות גדולה מאוד במשק, ועמדנו באמת על שפת התהום והיינו צריכים לבלום אותה. התוכנית נכנסה, כזכור לכם, ברבעון השלישי של שנת 2003, והיא אכן הצליחה לבלום את ההידרדרות. 
       
       המשק צמח באותה שנה בפעם הראשונה אחרי שנתיים; הוא צמח ב-1.1%. בשנת 2004 עברנו לצמיחה. אמרנו שנעבור לצמיחה, ונתבשרנו לפני ימים אחדים שהמשק אכן צמח בקצב של 4.2%. בשנת 2005 אנחנו רוצים לחזק ולבסס את הצמיחה הזאת, להבטיח שזה לא דבר חולף, וגם לחזק אוכלוסיות שנפגעו כתוצאה מהרפורמה ושאינן יכולות להשתלב בשוק העבודה, או שהיו חלשות לפני כן. אנחנו רוצים לחזק את האוכלוסיות החלשות. 
       
       אנחנו עושים את המדיניות הזאת גם השנה בהמשך לאותם קווים. הדבר הראשון שאנחנו עושים ונמשיך לעשות זה להפחית מסים. אני רוצה להבהיר לכל חברי כאן, שאי-אפשר לקבל 4% צמיחה, ואני מקווה שיותר מזה בשנים הבאות - אי-אפשר לעשות זה בכלכלה הגלובלית אם אתה לא מפחית מסים, כשרמת המיסוי שלך היא גבוהה מאוד. 
       
גדעון סער (הליכוד):

       אבל בהסתדרות מעלים את מסי החבר. את זה ידעת? 10 מיליוני שקלים בשנה. אתה מוריד, הם מעלים, והם מגינים על העם. 
       
שר האוצר בנימין נתניהו:
       
       חבר הכנסת סער, אני רציתי להיות חבר הסתדרות ועכשיו - - -
       
עמיר פרץ (עם אחד):

       גדעון, אני תיכף אענה לך. אתה תצטער על הרגע שדיברת. 
       
היו"ר ראובן ריבלין:
       
       אדוני השר, האם הם מפריעים לך? חבר הכנסת פרץ, חבר הכנסת סער, פעם אחרונה שאני מעיר לכם בלי לקרוא לכם. 

יעקב מרגי (ש"ס):

       ביטול נקודת הזיכוי זה הורדת מסים?
       
אליעזר כהן (האיחוד הלאומי - ישראל ביתנו):
       
       אדוני היושב-ראש, אנחנו רוצים לשמוע - - -

היו"ר ראובן ריבלין:

       אם תמתין. אנחנו מדברים על כך שהולכים להרצלייה לנאום. למה הולכים להרצלייה לנאום? כי שם לא מפריעים. אני רוצה שלא ילכו להרצלייה לנאום, אני רוצה שינאמו את כל הנאומים בכנסת. אבל לא יכול להיות שהשר עוד לא התחיל לומר שני משפטים וכבר יש עשר הערות. אחר כך הולכים להרצלייה ואומרים: יש חברי כנסת בירושלים.
       
אליעזר כהן (האיחוד הלאומי - ישראל ביתנו):

       הם מקשקשים ואנחנו עובדים. 
       
שר האוצר בנימין נתניהו:

       הפחתת המסים זה דבר שהמדינות שמתחרות בנו עושות במרץ רב. כשאתה משקיע, אתה יכול לבחור. אם יש לך רמת מיסוי מסוימת לחברה שלך ולעובדים שלך שהיא נמוכה בהרבה מרמת מיסוי בארץ אחרת, אתה לוקח את ההון שלך ושם אותו שם. ואם אתה עובד או מנהל ורמת המיסוי שלך היא גבוהה מאוד ואתה יכול לעבור בקלות - היום עובדים מיומנים ועובדים לא מיומנים עוברים מארץ לארץ. אם אתה יכול לעבור לארץ שיש בה מיסוי נמוך יותר  על ההכנסה שלך, אתה הולך לשם. לכן, הצמיחה בדרך כלל שייכת למדינות  שיש בהן רמת מיסוי נמוכה, ורמות המיסוי האלה הולכות ונעשות יותר יותר נמוכות.
       
        אנחנו אומנם פעלנו בדרך אחרת. אנחנו, כדי לממן את מערך הקצבאות הענף שלנו, העלינו את שיעורי המס וקיבלנו פחות ופחות מסים. הדגש צריך להיות לא בהרמת שיעורי המס לעשירונים העליונים, אלא בהגדלת הגבייה, גביית מסים או תקבולי המסים מהעשירונים העליונים. וראה איזה פלא, הפלא ופלא, אדוני היושב-ראש, כשאנחנו מורידים את שיעורי המס, קיבלנו הרבה יותר מס. כשהורדנו את שיעורי המס, הפחתנו את הגירעון. כשהורדנו את שיעורי המס, הפחתנו יחס חוב-תוצר, בניגוד גמור לא רק לכמה ממבקרי כאן, אלא  גם לקרן המטבע הבין-לאומית - גם הם טעו,  וגם גופים מסוימים בממשל הישראלי שאמורים לתת תחזיות. אני יכול לומר, התחזיות לא היו מדויקות. לעומת זאת, המדיניות שלנו השיגה את יעדיה וגם עברה את יעדיה. זה לא יעזור, זה מתמטיקה. 
       
        אחד מהיעדים שלנו היה - כדי להוריד את המס אנחנו חייבים להוריד את הוצאות הממשלה. אבל אנחנו איננו מורידים אותן באופן אבסולוטי. גם השנה אנחנו פשוט מגדילים אותן ב-1% בלבד.  1% בלבד זו הקטנה יחסית  לנפש, משום האוכלוסייה גדלה בין 1.5% ל-2%. ובכן, גם השנה אנחנו מרסנים את הגידול של ההוצאה הציבורית ב-1%. בתקציב שמונח לפניכם, אם תעשו את סך כל החישוב, אתם תראו שהתקציב גדל ב-1%.
       
       כתוצאה מהפחתת המסים, מהפחתת ההוצאות או ריסון ההוצאות, קיבלנו צמיחה; זה וכמובן כתוצאה מהרפורמות. התוצאה של זה היא, שעקומת האבטלה ירדה כל חודש, או כמעט כל חודש בלי יוצא מהכלל - נדמה לי יוצא מהכלל אחד - בעשירית האחוז. פשוט כמו שעון. משיא של 11% ברבעון השלישי של 2003 ירדנו ל-10.1% בחודש שעבר. אני צופה שהמגמה הזאת תימשך כל עוד המדיניות שלנו תימשך.   
       
       הזכרתי את הרפורמות, שהן חשובות, משום שבתקציב ובתוכנית הכלכלית שמובאת לפניכם, מה שיש כאן זה שורה של רפורמות שהן קריטיות, אולי מן החשובות שהגיעו לשולחן הכנסת.
       
ג'מאל זחאלקה (בל"ד):
       
       היה לך מזל, מר נתניהו, שהיתה התעוררות בשוק הבין-לאומי. חשוב להגיד, זה לא רק מעשה ידי קסם. 
       
היו"ר ראובן ריבלין:
       
       חבר הכנסת זחאלקה, אדוני עוד מעט מדבר והוא ידבר על זה ויאמר כמה מזל היה. רק יציע לי איך אני מוצא מזל כזה. 
       
שר האוצר בנימין נתניהו:

       אני מסכים, אני מאוד מכבד את חבר הכנסת זחאלקה ואני חושב שהוא צודק. היה לי מזל. היה לי מזל שהיו לי כנסת וממשלה וראש ממשלה שתמכו במדיניות הזאת. אני מניח שהאקלים הבין-לאומי זהה לישראל ולגרמניה. אבל מה לעשות? גרמניה צמחה ב-0.5% או בפחות מ-1%, אם אני לא טועה. מה קרה? שם ההיי-טק לא קיים? שם השוק הבין-לאומי לא עובד? שם יש בעיה של מונופולים ושל איגודי עובדים, ושל תקציבי רווחה שיצאו מהשמים, יש בעיה של מיסוי גבוה. אז מה קרה? השוק הבין-לאומי עובד אצל הגרמנים, אבל לא עובד אצל הישראלים. הוא עובד אצל הישראלים, אבל הוא לא עובד אצל הצרפתים. 
       
אבשלום וילן (יחד):

       מה התוצר לנפש בגרמניה? 
       
שר האוצר בנימין נתניהו:
       
       אצל הגרמנים השוק הבין-לאומי עבד כמו אצלנו. אבל אצלנו זה סייע למי שמסייע לעצמו. השוק הבין-לאומי לא יעזור לנו אם לא נעזור לעצמנו. עזרנו לעצמנו. היינו צריכים להפחית, וזה כואב, וזה קשה, את הסקטור הציבורי, מה שקראנו לו "השמן", ולחזק את "הרזה". אני יכול לבשר לכם, שבסוף שנת 2004 השמן ירד מכ-55% ל-51%. 
       
קריאה:

       הרזה מת. 
       
שר האוצר בנימין נתניהו:
       
       לא, הוא לא מת. לעומת זה, הרזה, הסקטור הפרטי היצרני, גדל וכמעט שווה לו ב-49%. אנחנו עשינו את שליש הדרך בשנתיים לכסות את הפער בינינו לבין מדינות ה-OECD. 
       
ג'מאל זחאלקה (בל"ד):

       אז תחליף את המשל,  זה כבר לא שמן ורזה. 
       
קריאה:
       
       קראנו ביום שישי על הכלכלה בסוריה. 

רוני בר-און (הליכוד):
       
       האם אפשר לחזור על הנתון בכמה ירדה האבטלה השנה? 
       
שר האוצר בנימין נתניהו:
       
       כן, האבטלה ירדה מ-11%, שזה היה, אם אינני טועה, ברבעון השלישי או הרביעי של 2003. היא ירדה כמעט ברציפות. בחודש שעבר, לא בחודש הזה, היא היתה 10.1%. אתה יכול לראות את העקומה החודשית, זה יורד. רבעונית נדמה לי זה 11%, 10.9%, 10.7%, 10.5%, 10.2%. אין לי הרבעון האחרון, רק נתון לחודש אחד – 10.1%. כלומר, יש כאן ירידה ברורה של האבטלה, ועם הירידה של האבטלה, יש גם ירידה בעוני. כשיש לך גידול באבטלה, יש לך גידול בעוני. אנשים עוברים ממצב של פרנסה, של שדרוג הפרנסה, מה שקורה בעבודה, כמובן לתלות ולקצבאות. ולכן המדיניות הזאת שהביאה את הצמיחה, את ההתרחבות, הביאה מטבע הדברים גם תוספת מקומות עבודה והחלפת מקומות עבודה כתוצאה מסילוקם של עובדים זרים. 
       
       לכן, אנחנו משיגים את היעדים שלנו. על מנת להשיג אותם גם בשנה הבאה, אנחנו עושים את הדברים הבאים. אני פשוט עומד על נקודות מרכזיות בתקציב שלפניכם. קודם כול, נמשיך להפחית מסים גם השנה, הפעם בהיקף של כ-2 מיליארדי ש"ח, וזה גם אחרי ביטול כל הפטורים. בנטו יוצא שאנחנו ממשיכים להוריד מסים. שנית, נמשיך לשמור על מסגרת הוצאות הממשלה. כלומר, הגבלת הגידול בהוצאות הממשלה ב-1%, והגירעון אמור להיות 3%. 
       
       בתקציב שלפניכם חרגנו מהגירעון הזה לא לצרכים רגילים, אלא לצורך אחד ויחיד, למימון תוכנית ההתנתקות בהיקף של  0.4% גירעון, קצת למעלה מ-2 מיליארדי שקל שיוקצו לשנת 2004. מעבר לחריגה הזאת לא תהיה שום חריגה אחרת. למשל למימון ההוצאות הקואליציוניות - כל קואליציה עולה כסף - נצטרך לעשות קיצוץ רוחבי, אך החרגנו את דוח-דברת, שאני מייחס לו חשיבות רבה מאוד, גם חברתית וגם כלכלית, למדינת ישראל. החרגנו את דוח-דברת, את ההוצאות השנה למימוש הרפורמה בחינוך לאותם קיצוצים רוחביים. 
       
       אנו נמשיך בקידום הרפורמות, שבעיני הן לב העשייה הכלכלית. 

אילן שלגי (שינוי):
       
       החינוך החרדי יקבל מימון מלא.

שר האוצר בנימין נתניהו:
       
       אני מודה לך על הערתך החשובה. 
       
       הרפורמה בנמלים - למעשה כבר קמו החברות והן תתחלנה לפעול ב-17 בפברואר. עדיין לא השלמנו את המשא-ומתן עם העובדים, אני מקווה שנשלימו בהסכמה. אנו יודעים ששביתה גדולה במשק פירושה נזק גדול מאוד. זה לא יעצור שום רפורמה. העובדים צריכים להשתלב בחברות החדשות. אנו מוכנים לגלות נכונות רבה ללכת לקראתם, כפי שעשינו עם "דיסקונט", עם "אל על" ועם אחרים, אך הרפורמה הזאת תצא לדרך במלואה.
       
       אנו עושים רפורמה גדולה מאוד בשוק ההון. זה יגיע במהלך השבועות הקרובים אליכם. זו הרפורמה אולי החשובה ביותר, יחד עם הנמלים, שהתבצעה עד היום במדינה. אנו רוצים להגביר את התחרות בבנקים, בשוק ההון. אני חושב שיש היענות רבה מאוד בקרב חברי הבית לרפורמה הזאת, ואני מעריך את זה.
       
       אנו הולכים להפריט את בתי-הזיקוק, לפצלם קודם ולמכור אותם על מנת שתהיה תחרות גם בשוק הדלק. אנו מתחילים ביישום רפורמה יסודית במשק החשמל. 
       
       נביא בפניכם חוק חדש לעידוד השקעות הון, שמטרתו להתחרות במתחרים שלנו, אלה שמעודדים השקעות הון – את אותו הון שאנו רוצים להביא הנה, הם רוצים להביא לשם, למקומות אחרים. אנו מביאים חוק חשוב ביותר, שנעבירו מהר. לקח לנו הרבה זמן לגבש אותו, אך אסור להשתהות בהעברתו, כמובן, אחרי הדיונים בכנסת.
       
       נמשיך לבצע הפרטות. היום אנו עסוקים בקידום הפרטת "דיסקונט". עדיין אינני יכול לבשר לכם על תוצאה. לא נמכור את הבנק אם לא נקבל מחיר ראוי לו. נחכה למתחרים נוספים, אם נצטרך. כמו כן הצגנו בממשלה היום את הפרטת בנק לאומי באמצעות חלוקת חבילת מניות לכל אזרח מעל גיל 18. משפחה בישראל תקבל בממוצע 2,000 ש"ח. אנו לוקחים את הבנק של העם, הבנק שהרצל הקים למען עם ישראל, ומחזירים אותו לעם ישראל. אנו חושבים שכל הדברים האלה יגדילו את התחרות במשק, והדבר הזה ייטיב עם כל אזרחי ישראל, בראש ובראשונה עם החלשים. 
       
       כשמחיר האוברדרפט יורד, או מחיר שיחות הטלפון, או הדלק או החשמל, או מוצרים שעוברים בנמלים פנימה והחוצה, כשמחיריהם יורדים, מי שנהנה מכך הם קודם כול החלשים. התחרות מיטיבה עם כולם, אך קודם כול עם החלשים, שהם אלה שצריכים לשלם חלק גדול מאוד מהכנסתם כדי לממן את המוצרים הללו, וכשהם יקרים, לא נשאר כסף לשום דבר אחר.
       
       אבל אנחנו גם מקצים השנה כסף ייחודי, כפי שהבטחנו. אתם זוכרים שאמרתי כאן לפני שנה: ברגע שניכנס לצמיחה גבוהה יותר, ניקח מתקבולי המסים שלנו ונחזיר לאוכלוסיות חלשות שאינן בשוק העבודה. אמרנו את זה, וזה בדיוק מה שאנו מביאים כאן. כלומר, הפחתנו את שיעורי המס לעשירונים העליונים וגם לאחרים, גם לאוכלוסיות של המעמד הבינוני, הכנסה ממוצעת ונמוכה, 2.5 מיליוני ש"ח לבעלי הכנסות נמוכות עד ממוצעות, אבל גם הורדנו למעלה, כפי שרפורמת המסים עשתה. 
       
       מה קרה כשהורדנו את שיעורי המס לעשירונים הללו, קיבלנו יותר מס או פחות? התשובה היא שקיבלנו יותר מס. בתקבולי המס הללו אנו מקצים כ-2 מיליארדי ש"ח, בתקציב שלפניכם, לחיזוק חברתי. זה אומר תוספת לקשישים. אני לא מדבר על ההסכמים הקואליציוניים, שזה תוספת לקשישים שחיים מעבר להבטחת הכנסה. בהצעה שלפניכם יש קודם כול תוספת לקשישים שחיים אך ורק מהבטחת הכנסה. זו אולי האוכלוסייה החלשה ביותר בארץ, הזקוקה לחיזוק. היא תקבל בהדרגה עד סוף השנה - ההוצאה השנתית שלנו תגיע לחצי מיליארד ש"ח. זוג קשישים יקבל בערך 230 ש"ח לחודש תוספת, אך כמובן - - -

רן כהן (יחד):
       
       זה רק מחצית ממה שנלקח מ-2003.
       
שר האוצר בנימין נתניהו:
       
       לא נלקח מהם כלום. טעות. מאוכלוסיית הקשישים הזאת לא נלקח דבר וחצי דבר. זו האוכלוסייה שחיה רק מהבטחת הכנסה, לכן לא נגעו בהם. האוכלוסייה שאתה מדבר עליה זו אוכלוסיית קשישים שיש לה מקורות מעבר להבטחת הכנסה, אנשים שהם פנסיונרים, יכולים להיות עם פנסיה אחת, אפילו עם שתי פנסיות. מאבא שלי, אני לא יודע אם הוריך חיים - - - 

רן כהן (יחד):
       
       לצערי, לא.
       
שר האוצר בנימין נתניהו:
       
       אז אני מצטער שאני מעלה את זה, אך הורים של חלק מאתנו ודאי מצויים בקטגוריה הזאת, שנהנו מקצבת זיקנה. הקצבה הזאת למבוססים יותר קוצצה ב-4%. בהסכם הקואליציוני החזרנו את הרוב, נדמה לי, אם לא את הכול. ובכן, אנו מחזירים קודם כול תוספת לקשישים חסרי היכולת וגם לאלה שמבוססים יותר, כתוצאה מההסכם הקואליציוני.
       
       אנו פותחים במפעלי הזנה לילדים. הגדלנו את סל התרופות. 
       
מל פולישוק-בלוך (שינוי):
       
       כמה?
       
שר האוצר בנימין נתניהו:
       
       אם איני טועה, יש 150,000 ילד שכלולים בתוכנית כרגע.
       
רן כהן (יחד):
       
       180,000.
       
שר האוצר בנימין נתניהו:
       
       סליחה, 180,000. זה גדל. לא עקבתי, אך זה סדר הגודל, זו התחלה חשובה. 
       
       סל התרופות גדל, הוא יגדל בכרבע מיליארד ש"ח, 150 מיליון ש"ח תוספת בחיזוק חברתי, ועוד 100 מיליון שנוספו בדיונים הקואליציוניים. שכר הדירה לעולים בפריפריה - אנו מגדילים את זה. 
       
       אני חייב לציין את דוח-דברת - אנו נערכים תקציבית ליישום דוח-דברת. ככל שהיישום יהיה מתקדם יותר, נממן יותר. במקרה הצורך גם ניקח ממשרדים אחרים. אני חושב שיישום דוח-דברת – דוח-דברת על הנייר הוא מאוד מרשים, אך הוא לא ייקח אותנו רחוק. דוח-דברת מיושם בשטח שיוצר זיקה בין ביצועי התלמידים לתגמול המורים, זה דבר עצום, וזו הליבה של הדוח. אנו צריכים לשקם את החינוך שלנו לא פחות ממערכות אחרות.
       
       אני אומר את כל זה לצד סיוע מקיף שאנו נותנים לרשויות המקומיות. רבים מכם דיברו אתי גם פה מעל הדוכן וגם באופן אישי, כל אחד בא עם הסיפור שלו מהרשות המקומית שהוא קרוב אליה, ותיארתם את המשבר שם. היה לזה בהחלט הד, חדרתם, אם רציתם להשפיע, השפעתם, ונתנו כ-800 מיליון ש"ח, קצת יותר, לרשויות המקומיות במענקי האיזון, אך גם הכנסנו את כל מי שהיה צריך להיכנס, כמעט כולם, לתוכניות הבראה. מדובר בהרבה מאוד רשויות. כמובן, זה כסף תמורת התייעלות, כסף תמורת הבראה, תמורת שיפור בניהול.
       
       נמשיך בקידום המדיניות של עידוד מעבר מקצבאות לעבודה, ותוכנית ויסקונסין יוצאת לדרך בחודשים הקרובים. תוכנית ויסקונסין בארצות-הברית הורידה את מספר מקבלי הקצבאות ב-50%, אם איני טועה, בשנתיים. זה היה תחת הנשיא קלינטון. זו הצלחה מסחררת. כלומר, זה לא סתם שהפסיקו לתת להם קצבאות. בתוכנית ויסקונסין אתה לוקח אדם ואתה שם אותו במקום העבודה. אתה מלווה אותו עד שהוא אכן ימצא מקום עבודה. אנו מתחילים בעוד חודשים אחדים בביצוע תוכנית ויסקונסין בישראל בארבעה יישובים. אנו ערוכים להרחיבה במהירות רבה מאוד. אנו רוצים ללמוד כמה חודשים לפני שנחליט על ההרחבה, אך זאת הכוונה.
       
       אני חושב שהמדיניות שלנו זוכה בהדרגה להבנה יותר גדולה בתוך הבית הזה. בעיני, אני מתחיל פה, אני חושב שזה חשוב. גם אם יש ביקורת – לפעמים יש גם ביקורת מוצדקת, לפעמים היא אינה מוצדקת, והיא נובעת אולי מחוסר הכרה במוכחות של המודלים הללו, אך התוצאות בסופו של דבר הן החשובות ביותר.
       
       אני ער לרצון של כולנו לראות את ההרחבה של התעסוקה מגיעה לצפון ולדרום במהירות גדולה יותר. ודאי שאני מוכן לשקול צעדים שיעשו זאת, אבל אין ספק שהצמיחה מחלחלת, בזה כבר אין שום ספק, אין ספק שהאבטלה מצטמקת. אני גם לא אומר לכם שגברת כהן מחדרה או גברת לוי – לא בשדרות, אלא אני אגיד דווקא באופקים, כי בנתיבות המצב יותר טוב, בשדרות נתנו חבילה גדולה. אני לא אגיד לכם שהם כולם מרגישים בזה, כי זה לא נכון, אבל אני כן אומר לכם שזה מתפשט. זה התחיל באזור תל-אביב, זה מתפשט לגוש-דן, זה הגיע לחדרה וזה מגיע לגדרה. זה עדיין לא הגיע, חבר הכנסת זחאלקה, לכל המיעוט, הכפרים הערביים בגליל, אבל אני רוצה שזה יגיע, ואנחנו נפעל שזה יגיע, בכלל זה באמצעים מיוחדים. 
       
       כלומר, התוכנית הזאת – הכיוון הוא נכון. המדיניות הזאת עובדת. היא עובדת גם כלכלית, עובדת גם חברתית, במנוע הכלכלי והחברתי האמיתי, שהוא יצירת מקומות עבודה וניוד אנשים בתוך העבודה, ומנגד – קבלת התקבולים מזה שיותר ויותר אזרחים עובדים, ובכך אנחנו יכולים לעזור למיעוט שאינו יכול לעבוד, שהוא נזקק, שהוא חלש, שהוא נכה. 
       
       זו התורה על רגל אחת, ואתם תסלחו לי בפעם ה-400 שאני אומר אותה, כי אני שומע אלפי פעמים את ההנגדה שאומרת, שכאילו יש הנגדה, כאילו יש ניגוד בין כלכלה חזקה לחברה חזקה. כאילו כלכלה חזקה טובה לעשירים, אבל היא רעה לעניים. זה לא נכון. כלכלה חזקה טובה לכולם, ואם אתה רוצה לפגוע בעשירונים העליונים, אם אתה רוצה למשוך אותם למטה - אתה לא תעלה את העשירונים התחתונים, אתה תוריד את כולם למטה. המטרה שלנו היא לא למשוך למטה מישהו. המטרה שלנו היא להעלות למעלה, לשאוב למעלה, לחזק ולהעלות למעלה את העשירונים התחתונים, וזה בדיוק ההבדל בין תפיסתנו לבין התפיסה של מה שקרוי "הלובי החברתי". כלומר, אנחנו יודעים, מהניסיון הבין-לאומי. זו לא תורה שמישהו כאן המציא. 
       
עמיר פרץ (עם אחד):
       
       - - -
       
שר האוצר בנימין נתניהו:
       
       זה אפילו לא תורה של אדם אחד או אדם אחר. 
       
היו"ר נסים דהן:
       
       חבר הכנסת עמיר פרץ, עוד מעט תהיה לך הזדמנות מצוינת לענות. 
       
מל פולישוק-בלוך (שינוי):
       
       רוצים לשאול משהו. 
       
היו"ר נסים דהן:
       
       אם השר יסכים. 
       
שר האוצר בנימין נתניהו:
       
       זה הניסיון הקולקטיבי של מדינות רבות – אני מסיים, תוכלו לשאול מה שאתם רוצים. זה עכשיו ניסיון עולמי שהצטבר, ולנו יש רק שתי ברירות. בעצם יש לנו רק שתי ברירות. כיוון שלמשקיעים יש כל האפשרויות וכל החופש לבחור איפה לשים את הכסף, ולעובדים ולמנהלים יש כל החופש לבחור איפה לעבוד ואיפה ליצור, וכיוון שהצרכנים בשוק העולמי – הם יכולים לקנות את הסחורה ואת השירותים שלנו, אבל גם של מישהו אחר, בקלות, אפילו באינטרנט, כיוון שלהם יש כל החופש, לנו נשאר רק חופש אחד: ליישם את הרפורמות עכשיו, במחיר כואב אבל סביר, להצמיח את המשק במהירות, או לדחות, או חלילה לחזור אחורה ולעשות את הרפורמות אחר כך בתנאי קטסטרופה, ויש בעולם לפחות ארבע-חמש מדינות שאתם מכירים, שהגיעו לקטסטרופה ולשבר של כל המערכות החברתיות והכלכליות. 
       
       אנחנו בדרך של עשיית הרפורמות עכשיו, ואני חייב להגיד לכם שאנחנו זוכים לתהודה בין-לאומית הולכת וגדלה. אני חושב שהעובדה שפרופסור סטנלי פישר הסכים לקבל על עצמו את תפקיד נגיד בנק ישראל היא הבעת אמון גדולה מאוד במדיניות הכלכלית שלנו. והיא גם חיזוק גדול מאוד לכלכלה הישראלית. אף אחד בשיעור קומתו לא היה עולה על ספינה טובעת, אבל כשהוא רואה שיש מדיניות נכונה, כשהוא רואה שיש מערך פוליטי שמוכן - -
       
אילן שלגי (שינוי):
       
       אני מציע שנציע לו - - - יושב-ראש ועדת הכספים. 
       
שר האוצר בנימין נתניהו:
       
       - - לעשות את הדברים הקשים, אני חושב שזה מסביר הרבה מהנכונות שלו, שהיא באמת ייחודית וראויה להערכה, באקט ציוני אמיתי, בניגוד למה שנאמר על-ידי אחד מחברינו. אני חושב שזה סימן טוב, כמו סימנים רבים אחרים, שאנחנו בדרך הנכונה, ועל כן אני מבקש מחברי הכנסת לסייע לכלכלת ישראל ולחברה בישראל, ולהעביר את התקציב הזה במהירות האפשרית. אני פונה במיוחד לחברי בספסלי הליכוד ואומר להם - - -
       
היו"ר נסים דהן:
       
       חברי הכנסת. חברת הכנסת אתי לבני, אנחנו שומעים אותך עד כאן. 
       
שר האוצר בנימין נתניהו:
       
       אני אומר לחברי בספסלי הליכוד: אני חושב שאתם צריכים לתמוך בתקציב הזה. 
       
גדעון סער (הליכוד):
       
       רגע, למה? זה עומד בסימן שאלה? 
       
שר האוצר בנימין נתניהו:
       
       אתם כולכם צריכים לתמוך בתקציב הזה. לא אתה, חבר הכנסת סער, אתם כולכם צריכים לתמוך בתקציב הזה. אתם הייתם שותפים לעשייה הזאת, הייתם שותפים להצלחה הזאת, ולא עוצרים באמצע הדרך. אני מצפה להצבעתכם בקריאה הראשונה, השנייה והשלישית למען התקציב. 
       
היו"ר נסים דהן:
       
       כבוד השר, יש כמה חברי כנסת שרוצים לשאול שאלות, ברשותך, רק אם תסכים. 
       
שר האוצר בנימין נתניהו:
       
       איך אני יכול לסרב להם? 
       
היו"ר נסים דהן:
       
       אם כן, ראשונת השואלים – חברת הכנסת מלי פולישוק-בלוך, ואחריה – חבר הכנסת צבי הנדל. 
       
מל פולישוק-בלוך (שינוי):
       
       אדוני השר, את השאלה הזאת אני שואלת כבר פעם שלישית, בתקציב השלישי, או הרביעי אולי: אתה יודע היטב שמנוע הצמיחה העיקרי של מדינת ישראל, של כל מדינה מתוקנת, זה ההיי-טק, זה מדע, זה מו"פ, ואתה, באופן עקבי, הולך ומצמצם את התקציבים האלה, לרבות אוניברסיטאות. התקציב שיש לנו היום לטווח הארוך – אתם עשיתם תוכנית חומש - מחזיר אותנו שמונה שנים אחורנית. אתה מדבר על צמיחה, אתה מדבר על קידמה, על להיות מהמדינות המפותחות בעולם - אתה עושה הפוך. 
       
שר האוצר בנימין נתניהו:
       
       האומנם? 
       
מל פולישוק-בלוך (שינוי):
       
       האומנם, ככה צריך? 
       
גדעון סער (הליכוד):
       
       אפשר לנאום ולסיים את זה ב"האומנם", אדוני היושב-ראש? 
       
צבי הנדל (האיחוד הלאומי - ישראל ביתנו):
       
       מכובדי השר, לא הבנתי למה התכוונת כשאמרת שאתה מרגיש שיותר חברי כנסת תומכים בתקציב. האם התכוונת שגם חברי העבודה תומכים עכשיו, כי הם השתכנעו? 
       
היו"ר נסים דהן:
       
       תודה. חבר הכנסת סלומינסקי. אחרון השואלים - חבר הכנסת רן כהן. 
       
ניסן סלומינסקי (מפד"ל):
       
       אדוני שר האוצר, שמעתי שדיברת על תקציב ההתנתקות על-ידי הגדלת הגירעון מ-3% ל-3.4%. האם אדוני מתכוון שבתקציב הנוכחי, בקריאה שנייה ושלישית, זה כבר יהיה יעד הגירעון, או שאם חס ושלום תתבצע ההתנתקות, אז תגיש תקציב נפרד בצורת הגדלת הגירעון? 
       
היו"ר נסים דהן:
       
       תודה רבה. חבר הכנסת רן כהן, אחרון השואלים. 
       
רן כהן (יחד):
       
       אדוני היושב-ראש, שר האוצר, בעקבות שאלתה של חברת הכנסת מלי פולישוק, גם אני רוצה להוסיף ולומר: הלוא המנופים הכי חזקים של צמיחה כלכלית הם גם מחקר ופיתוח, גם החינוך וההשכלה וגם הנושא העיקרי של התשתיות. בשלושת המרכיבים הללו התקציב הזה הוא דל, שלא לומר אפילו עלוב, לעומת השנים הקודמות. מחקר ופיתוח, בתקופתי כשר התעשייה והמסחר היה מיליארד ו-800 מיליון שקל. השנה הורדתם את זה ל-900 מיליון, כמחצית, ומשהו. ונדמה לי שיש לך הבטחה לשר אולמרט להוסיף עוד איזה 150 מיליון, משהו ממש כמו קיבוץ נדבות. 
       
       לגבי התקציב של ההשכלה הגבוהה, אנחנו יודעים שהאוניברסיטאות נמצאות במצב קשה ביותר. גם תקציב החינוך מותנה, בעצם, בהסכמה מארגוני המורים, ולכן – שום דבר לא מובטח. 
       
       המרכיב השלישי, של התשתיות – למיטב ידיעתי יש כבר ב-2004 כמיליארד שקל שמשרד האוצר מאוד שמח שהם לא יוצאים בכלל, ולא מופעלים, ולכן התשתיות לא מזיזות את המשק. גם ענף הבנייה, שהוא ענף מוביל בצמיחה, נמצא בקריסה. 
       
       איך אתה יכול להבטיח לנו צמיחה בלי מחקר ופיתוח, בלי תשתיות, ובלי מינוף של תקציב החינוך וההשכלה? 
       
היו"ר נסים דהן:
       
       תודה רבה. תשובת השר. לפנים משורת הדין, הכול. 
       
שר האוצר בנימין נתניהו:
       
       לשאלותיהם של חברת הכנסת פולישוק-בלוך וחבר הכנסת רן כהן. תקציב המו"פ הוא באמת חשוב, והוא מסייע מאוד לצמיחה, אבל לא כולו. למשל, לא ברור לי שחברות מבוססות מאוד זקוקות לסבסוד במו"פ. אני חושב שתקציב המו"פ מסבסד חברות קטנות הרבה יותר, זאת אומרת: מאיץ צמיחה. כשאתה קטן, אתה לא מוכר, עוד אין לך רקורד של הצלחה במוצר או בתרופה, אתה יכול להיעזר הרבה יותר על-ידי קילוחי כסף, הזרמה של כסף. 
       
אבשלום וילן (יחד):
       
       אתה מקבל את זה חזרה בכל מקרה. 
       
שר האוצר בנימין נתניהו:
       
       ולכן, קודם כול, אני חושב שצריך לבחון את מבנה המו"פ. זה לא אומר שכל מה שהוצאנו היה יעיל. זה אומר שבסך הכול זה יעיל – על זה אין ויכוח. אבל לא ברור לי, לא בהיקף וודאי שלא בחלוקה, שבהכרח היינו במצב האופטימלי. עם זאת, אני מסכים שאפילו אם לא היינו במצב האופטימלי, המצב הנוכחי הוא נמוך מדי. אני מסכים. אני לא רוצה להגיד לך מה הוא הסכום שאנחנו חושבים להוסיף, אבל אמרתי גם לחברת הכנסת מלי פולישוק - - -
       
רן כהן (יחד):
       
       - - -
       
שר האוצר בנימין נתניהו:
       
       זה תלוי בכם. הסכום הזה תלוי בכם. אנחנו נעולים בסל תקציבי, ואם נרצה לתת יותר למו"פ, נצטרך לתת פחות לדברים אחרים. 

מל פולישוק-בלוך (שינוי):

       - - -

שר האוצר בנימין נתניהו:
       
       אמרתי את זה אז לשר טומי לפיד. אמרתי לו, קח 290 מיליון שקל למו"פ, אבל אני לא מתחייב שזה יהיה הסכום. 

היו"ר נסים דהן:
       
       הוויכוחים נגמרו. 
       
שר האוצר בנימין נתניהו:
       
       היתה לכם הזדמנות לעשות הסכם קואליציוני לפני שבועיים. אני מסכים אתכם שצריך להגדיל את הסכום. אני חושב שאולי תסכימו אתי שצריך לשנות את החלוקה הפנימית. זה לא יגיע למיליארד ו-800,000. 

יוסף לפיד (שינוי):
       
       אתה צריך להכפיל את הסכום, כי יהדות התורה מתפרקת. 

שר האוצר בנימין נתניהו:
       
       תודה לך. לגבי החינוך, ההקצאה העיקרית שלנו, בלי להמעיט בחשיבות הרפורמה באוניברסיטאות, שגם עליה אנחנו עובדים, באה על מנת להבטיח שדוח-דברת יצא לדרך. 
       
       לגבי השאלה של חבר הכנסת צבי הנדל, אני לא אמרתי שאני מרגיש שיותר חברי כנסת תומכים בתקציב. אמרתי: תומכים במדיניות. אני חושב שיש יותר תומכים במדיניות. אני לא קושר בין הבנה להצבעה. אני מבקש מכם לקשור את ההצבעה שלכם להבנה שלכם. היום, אני חושב שאם היינו הולכים רק לפי ההבנה ולא לפי שום שיקול אחר, היינו זוכים לרוב, אפילו לרוב מרשים. אמרתי את זה לחברי בליכוד, אבל אני יכול גם להגיד את זה לחברי החדשים באופוזיציה. זאת המדיניות שלכם. זאת המדיניות שהובלנו ביחד, אנחנו וחברי בליכוד. התקציב הוא כל כך חשוב להמשך התנופה, וחשוב לתמוך בו.

מל פולישוק-בלוך (שינוי):

	- - -

שר האוצר בנימין נתניהו:
       
       חבר הכנסת סלומינסקי שאל לגבי ה-0.4% תוספת לגירעון שאנחנו מביאים כאן. התשובה היא, שהדבר הזה יובא כמקשה אחת. הוא לא מחולק פעמיים.

ניסן סלומינסקי (מפד"ל):
       
       בקריאה שנייה ושלישית.

שר האוצר בנימין נתניהו:
       
       כן.

אליעזר כהן (האיחוד הלאומי - ישראל ביתנו):

       כבוד השר, אפשר לשאול עוד שאלה קטנה? זה נושא חשוב. דיברנו על עולם ומלואו. בנושא של מע"מ דיברת על הורדת מסים. יש עוול שמתקיים שנים. אני רודף אחרי אנשי משרדך כבר שנים. אלה שמקבלים את ההחזרים לנתינת שירותים ועבודה, מקבלים פלוס 60, פלוס 90, פלוס 120 היום. בעלי תפקידים עצמאים במשק מקבלים את ההכנסה כעבור כמה חודשים, אבל משלמים מע"מ מייד. אם תטפלו בנושא הזה, זו תהיה פריצה דרך בהורדת מס, אחת מהכי מהירות והכי צודקות במשק. 

היו"ר נסים דהן:

	זו שאלה אקדמית.

שר האוצר בנימין נתניהו:
       
       אנחנו בודקים את הנושא הזה, ואני מקווה שנמצא לו פתרון.

אבשלום וילן (יחד):
       
       מה בודקים? המסים הישירים ירדו והמסים העקיפים עלו.

שר האוצר בנימין נתניהו:
       
       אנחנו בודקים את השאלה שהעלה חבר הכנסת כהן. אני גם מזכיר לכם, שהמע"מ ירד מ-18% ל-17%, וההשפעה של זה היא פרוגרסיבית. כשם שעליית המע"מ, שהוא המס הרגרסיבי ביותר בעולם, פוגעת בחלשים, כי עבורם לשלם מע"מ על בקבוק "קוקה-קולה" זה הרבה, ועבור העשירון העליון זה שום דבר, באותה מידה, הורדת המע"מ היא פרוגרסיבית. אני אשמח להוריד עוד אם תמצאו לי דרך להוריד את הוצאות הממשלה.

נסים זאב (ש"ס):
       
       מה עם המע"מ ששמו על המים?

       
מסמכים שהונחו על שולחן הכנסת
       
היו"ר נסים דהן:

	יש הודעה לסגן מזכיר הכנסת. 

סגן מזכיר הכנסת דוד לב:

	ברשות יושב-ראש הישיבה, אני מתכבד להודיע, כי הונחה על שולחן הכנסת החלטת ועדת האתיקה בקובלנות ההדדיות של חבר הכנסת מוחמד ברכה וחבר הכנסת יחיאל חזן. 

היו"ר נסים דהן:

	תודה רבה. 


הצעת חוק התקציב לשנת הכספים 2005, התשס"ה-2005;
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004
(קריאה ראשונה)

היו"ר נסים דהן:
       
       ראשון המתדיינים הוא חבר הכנסת איתן כבל.

איתן כבל (העבודה-מימד):
       
       אדוני השר, אין ספק שאתה דובר רהוט מאוד, אבל כאשר אני מקשיב לך אני נזכר במה שאמר אותו הגנרל: היה לי המטה הכי טוב בעולם, באה המלחמה והרסה לי אותו. אתה עומד כאן נינוח, ומדבר בנינוחות, הבניין קולט וסופג את כל מה שאתה אומר, אבל המציאות בחוץ, אדוני השר, המציאות בחוץ היא אחרת לגמרי. 
       
       אני רוצה להבהיר ולומר בתחילת דברי, שאנחנו נתמוך בתקציב. זה לא תקציב שאנחנו תמכנו בו, אנחנו לא רצינו בו, אבל אני רוצה להבהיר לחברי הבית ולמי שצופה בנו, שברגע שמפלגת העבודה הרימה את הנס של התמיכה בהתנתקות, הנושא הזה הוא הנושא החשוב ביותר. מנקודת המבט שלנו, עם כל הבעייתיות שקיימת בתקציב הזה, אנחנו נאלצים לתמוך. אנחנו נאלצים, כך אני רואה את זה.

נסים זאב (ש"ס):
       
       ההתנתקות לא תביא את הצמיחה?

איתן כבל (העבודה-מימד):
       
       אדוני השר, הקטנת התקציב נעשית תוך פגיעה ברמת השירות, בחינוך, בבריאות, הגדלת האי-שוויון, בזניחת הפריפריות, בהזנחת השלטון המקומי, בפגיעה במו"פ ובתרבות. אתה יכול לעמוד כאן ולהיות הכי נינוח בעולם, אבל באותו רגע שקידשת את התקציב, המשמעות של זה, עם כל הדברים החכמים שאמרת, היא שבסופו של עניין שכחברה אנחנו נפגעים בצורה קשה ואנושה. אולי אתה תאזן את התקציב.

אילן שלגי (שינוי):
       
       אתה בקואליציה או באופוזיציה?

איתן כבל (העבודה-מימד):
       
       אני בקואליציה, אבל עדיין שכלי לא ניטל ממני, כמו שלא קיבלת שכל ברגע שעברת לאופוזיציה. 

רשף חן (שינוי):

	- - -

גדעון סער (הליכוד):
       
       הוא היה מוכן להתחלף אתך. 

איתן כבל (העבודה-מימד):
       
       אני יודע. הטרגדיה הגדולה, אדוני השר, היא שההתמקדות שלך בתקציב היא כל כך עמוקה וחזקה. אתה רהוט אבל אתה לא רואה את המציאות בחוץ, את המשפחות המתרסקות, את עשרות אלפי המובטלים. זה בסדר כאשר אתה רואה את הדברים מסודרים וכתובים על נייר. הכול נראה מסודר כמו בפאזל; נעביר מפה לפה. בסופו של עניין מדובר בבני-אדם. אתה יודע, כמו חבריך, ולא משנה מי תומך ומי לא תומך, שהמציאות היא קשה מאוד, ואנחנו לא מצליחים להיחלץ, אולי רק בעקומות. שמעתי אותך אומר כי העקומה של האבטלה השתפרה. אולי העקומה השתפרה, אבל המציאות היא מציאות קשה מנשוא. 
       
       אני בא מיישוב שנמצא במרכז הארץ, וסביבי אין כמעט בית שאתה לא רואה בו את ההתחבטות. אדוני השר, משתמטים תמיד היו, גנבים תמיד יהיו ורמאים תמיד יהיו, אבל אני מדבר אתך על בתים שבהם גם הבעל וגם האשה יוצאים לעבוד, ולא משפחות שחיות על "נייק" ו"ריבוק".
       
שר האוצר בנימין נתניהו:
       
       מה אתה מציע? תגיד לי מה אתה מציע.
       
איתן כבל (העבודה-מימד):
       
       תשמע, קודם כול אני מציע – סליחה. אדוני השר, אתה יכול גם להסתובב 360 מעלות כדי להרגיש מדושן עונג - - -
       
היו"ר נסים דהן:
       
       חבר הכנסת איתן כבל, זמנך עבר. 
       
איתן כבל (העבודה-מימד):
       
       סליחה, סליחה, לא, לא. אני מדבר עשר דקות, אדוני. 
       
היו"ר נסים דהן:
       
       אתה מדבר חמש דקות בדיוק. 
       
איתן כבל (העבודה-מימד):
       
       אז אני דיברתי רק שלוש דקות.
       
היו"ר נסים דהן:
       
       אתה כבר דיברת יותר מחמש דקות. אני מבקש לסיים. 
       
איתן כבל (העבודה-מימד):
       
       אני כבר מסיים. 
       
       אדוני השר, עם כל האמירה המפולפלת הזאת, אני רוצה לומר לך: אתה שר האוצר. התפקיד שלך הוא לתת את התשובות, אדוני; לא לי. אל תבוא אלי בהפוך על הפוך. אין זה תפקידי להגיד לך.
       
היו"ר נסים דהן:
       
       תודה רבה. 
       
איתן כבל (העבודה-מימד):
       
       אתה לא יכול לבוא ולפטור את עצמך בתשובה כזאת של: מה אתה מציע? 
       
היו"ר נסים דהן:
       
       תודה. 
       
איתן כבל (העבודה-מימד):
       
       זאת חוכמה קטנה להביא את זה אלי. אני צריך לבוא ולדבר בשם העם את מה שהוא מרגיש. התפקיד שלך הוא לתת את הפתרונות. ואני אומר לך, שהפתרונות שאתה נותן היום, גם אם אנחנו נאלצים לתמוך בהם בשמה של ההתנתקות, אלה דברים שלא עושים טוב לציבור. ואל תאמר לי מה אני מציע לך. אם אתה רוצה – בוא לכוס קפה, אני אציע לך. תודה. 
       
היו"ר נסים דהן:
       
       תודה. חבר הכנסת גדעון סער. 
       
איתן כבל (העבודה-מימד):
       
       מה אני מציע לך. מה אני מציע לך. 
       
היו"ר נסים דהן:
       
       תודה רבה, נא לא להפריע. 
       
שר האוצר בנימין נתניהו:
       
       אין לך מה להציע. 
       
היו"ר נסים דהן:
       
       חבר הכנסת רוני בר-און, איפה הוא?
       
קריאות:
       
       - - -
       
היו"ר נסים דהן:
       
       חבר הכנסת גדעון סער, חמש דקות. 
       
אמנון כהן (ש"ס):
       
       הוא דיבר במקום בייגה.
       
גדעון סער (הליכוד):
       
       אדוני היושב-ראש, כנסת נכבדה, הדרך האמיתית להתמודד עם הוויכוח הגדול שאנחנו נמצאים בתוכו – בכל עניין – הוא קודם כול לבדוק את העובדות. כדי לבדוק אם הדרך שהתוותה הממשלה בשנתיים האחרונות היא נכונה או לא נכונה, קודם כול אנחנו צריכים ללכת לעובדות. והעובדות אלה, הנתונים המקרו-כלכליים בכל אחד מהשדות הרלוונטיים המרכזיים - - -
       
מוחמד ברכה (חד"ש-תע"ל):
       
       היושב-ראש, אפשר שאלה לסדר? איך זה ששני נציגי קואליציה אחד אחרי השני? אם זה לפי גודל הסיעה, סער היה צריך לדבר ראשון. אם זה אופוזיציה – קואליציה - - -
       
גדעון סער (הליכוד):
       
       אני נדיב כלפי שותפים, חבר הכנסת ברכה. 
       
היו"ר נסים דהן:
       
       חבר הכנסת מוחמד ברכה, השאלה שלך אולי במקומה, אבל אני, כיושב-ראש, יכול להיות צמוד לרשימה שלי.
       
מוחמד ברכה (חד"ש-תע"ל):
       
       הנוהג הקיים הוא נציג מהקואליציה ונציג מהאופוזיציה. 
       
היו"ר נסים דהן:
       
       אז השאלה שלך יכולה להיות במקומה למי שהכין את הרשימה. אני צמוד לרשימה שיש לפני. 
       
יוסף לפיד (שינוי):
       
       אבל כבל דיבר בתור אופוזיציונר.
       
היו"ר נסים דהן:
       
       תודה רבה. חבר הכנסת מוחמד ברכה, סגן היושב-ראש, אתה יודע שאני יכול רק להיות צמוד לרשימות. 
       
גדעון סער (הליכוד):
       
       חבר הכנסת ברכה - - -
       
היו"ר נסים דהן:
       
       נא לא להפריע. 
       
גדעון סער (הליכוד):
       
       חוץ מהשורה התחתונה, שהוא יצביע בעד התקציב, הנאום של חבר הכנסת כבל היה נאום אופוזיציוני מובהק. ולכן, דווקא אתו לא צריכים לדקדק בעניין הזה. 
       
       עכשיו, אני אומר: צריך לבחון את כל הנתונים המקרו-כלכליים. מובן שכל מובטל הוא עולם ומלואו, וכל מובטל שרואה אותנו, רואה קודם כול – בצדק – את המצוקה שלו שלא נפתרה. אבל כאשר אנחנו מסתכלים על נתוני האבטלה, כאשר כל חודש יש ירידה בעשירית האחוז, והתחלנו את השנה הקודמת ב-10.9% וסיימנו אותה ב-10.1%, אנחנו מבינים שיש שיפור בתחום התעסוקה. ואותו דבר בכל קטגוריה שאנחנו בודקים, אם זה נתוני הצמיחה, אם זה נתוני האינפלציה, אם זה נתוני ההשקעות, אנחנו למדים – או הנתונים המקרו-כלכליים מעידים על כך - שהדרך שננקטה היא דרך נכונה. 
       
       מובן שיש מצוקות. יש מצוקות קשות מאוד בחברה הישראלית, אדוני שר האוצר. זה לא רק נציג אופוזיציה, או נציג סיעה אופוזיציונית שהצטרפה לקואליציה שמעיד על זה. אם הייתי יכול לבוא ולומר - או לענות על השאלה שאתה שאלת את חבר הכנסת כבל - הייתי מנסה לאתר מפעל דגל חברתי; הנושא, אגב, יכול להיות קשור לשוויון הזדמנויות, להשקעה, למשל, בתחום החינוך בפריפריה, שאיננה נוגעת או איננה מותנית בהתקדמות בשלבי דוח-דברת. אבל חייב להיות, אדוני שר האוצר, פרויקט דגל חברתי של הממשלה שמורגש בשטח. מכיוון שברור שיש דברים שלא יסייעו – זאת אומרת, ההקצאה שלהם לא תסייע – חייב להימצא פרויקט כזה, ויש לי כמה רעיונות. אם הצעת לחבר הכנסת כבל לשתות כוס קפה, תציע זאת לכמה חברים. אני בטוח שתוכל לשמוע רעיונות; אנחנו גם משוחחים.
       
       אני מציע לחברי, אשר ברגע זה אינם נמצאים באולם, ועדיין מתלבטים אם הם צריכים לתמוך בתקציב – לא צריכה להיות בכלל שאלה כזאת. אסור שכלכלת ישראל תהיה בת ערובה של המערכת הפוליטית. ולשאלה אם התקציב יאושר מחר או לא יש רלוונטיות מבחינת המעמד של ישראל בשווקים, מבחינת מה שמוקרן מתוך הבית הזה ומשפיע בהכרח על המשק הלאומי שלנו ועל המעמד שלנו בעולם. ולכן, לא צריך לעשות חשבונות אחרים על הגב של המשק הלאומי, ועל כן מחר אני אתמוך כמובן בתקציב, ואני קורא לכל החברים לעשות אותו הדבר.  
       
       אני רוצה לומר – רציתי שיהיה כאן אתנו יושב-ראש ההסתדרות החדשה, שקריאות הביניים שלו בדרך כלל נוגעות ללב. אבל גם הקריאות של חברי הסתדרות רבים שפנו אלי בימים האחרונים, אחרי שנבחרי ההסתדרות העלו את מסי החבר בשיעור משמעותי, מ-95 ל-100 שקלים בחודש - זה שיעור משמעותי – ואת מס הארגון בשיעור של עד 14%, כדי שמהעלאת המסים הזאת ייכנס לקופה המדוללת של ההסתדרות, המנוהלת בצורה כושלת, כדי שלקופה הזאת ייכנסו עוד 10 מיליוני שקלים. 
       
אילן שלגי (שינוי):
       
       אתה יודע כמה מינויים פוליטיים הם עשו בהסתדרות? יותר מאשר צחי הנגבי וישראל כץ ביחד. 
       
היו"ר נסים דהן:
       
       תודה רבה, חבר הכנסת אילן שלגי.
       
גדעון סער (הליכוד):
       
       הם לא פוגעים, לא במימון המפלגות על-ידי ההסתדרות, לא במינויים הפוליטיים – כפי שציין כאן בצדק חבר הכנסת שלגי. אגב, אין החזרים, יש כל מיני דילים כאלה. מעלים את מסי החבר, ואז יש מועדון - איך קוראים לזה? חברת הכנסת כהן אולי יודעת. קונים ומרוויחים? מועדון עסקי - - -

אילנה כהן (עם אחד):
       
       אתה מת שאני אעזור לך? - - -
       
גדעון סער (הליכוד):
       
       מועדון עסקי. בזה אתם רוצים להשתמש להעלות את מסי החבר. ומי חבר בהסתדרות הכללית? זה לא שאני שקלתי, אם הייתם מותירים את מסי החבר ואת מס הארגון בגובה הקודם שלהם, להצטרף להסתדרות הכללית. כי אני יודע - - -
       
היו"ר נסים דהן:
       
       נא לסיים, חבר הכנסת סער. 
       
גדעון סער (הליכוד):
       
       כי אני יודע, שהדבר האחרון שמעניין אתכם זה דלת העם. ולכן אתם מתעללים בהם - - -
       
אילנה כהן (עם אחד):
       
       אני מציעה לך - - -
       
גדעון סער (הליכוד):
       
       ובשעה שהממשלה שאתם משתלחים בה פה כל יום מורידה מסים, אתם מעלים מסים, ועל כך בוודאי יבוא אתכם הציבור חשבון. תודה רבה. 
       
היו"ר נסים דהן:
       
       תודה רבה. חבר הכנסת יוסף לפיד, בבקשה. 
       
יוסף לפיד (שינוי):
       
       אדוני היושב-ראש, אדוני שר האוצר, אני משתתף בצערך כשאני רואה מה עושים לתקציב שלך. ואני מודיע לך שסיעת שינוי, מר נתניהו, סיעת שינוי תצביע בעד התקציב שהבאת לממשלה ושממשלת ישראל אישרה, ברגע שתביא את התקציב הזה להצבעה בכנסת. 
       
       לצערי, מה שאתה מביא לכנסת זה לא התקציב שלך, אלא זה התקציב שפברקו לך בלשכת ראש הממשלה. נכון שנלחמת באומץ כדי לשמור עליו. מזכיר הממשלה, בשליחותו של ראש הממשלה, הסכים להעביר ליהדות התורה 400 מיליון שקלים, לא 290 מיליון שקל, רק ההתנגדות הנמרצת שלך הורידה את 400 מיליון השקל ל-290 מיליון שקל, אבל גם זה הספיק כדי שאנחנו נעזוב את הממשלה, מה עוד שידענו ואמרנו, ואכן זה מה שקורה, ש-290 מיליון השקל הם רק המנה הראשונה. 

       עכשיו מטפטפים כמעט כל יום עוד גזירה שבאה לפגוע בתקציב שאישרנו בזמנו. אדון ליצמן כבר נתמנה ליושב-ראש ועדת הכספים, ונראה איך תסתדר אתו כאשר כל העברת כסף לעניינים חיוניים שאתה תרצה תהיה תלויה בהעברת כסף לישיבות. 
       
       אנחנו יודעים מה קרה לדוח-דברת, שכבר לבו נעקר, ומפלגת העבודה בכלל לא שמה לב לכך, ועוד לא התחילו ביישומו.
       
       אדוני שר האוצר, 600 מיליון שקל הלכו למפלגת העבודה כאתנן לכניסתה לממשלה. אתה קרוב כבר למיליארד שקל, ועוד לא הגעת לסוף הדרך הזאת. 
       
       כל עוד נתנו לנו, לך ולי ולחלק מהליכוד, לכל סיעת שינוי ולכל שרי שינוי, כל עוד נתנו לנו לנהל את המדיניות התקציבית והכלכלית הנכונה, שהוציאה את המדינה הזאת מהבוץ, כל עוד היית אחראי למעשיך, באמת הורדנו את האבטלה מ-10.9% ל-10.1%, ו-100,000 איש חזרו לעבודה.  אז באמת העלינו את רמת החיים ב-3.5%. אז באמת העלינו את התל"ג ב-4.2% - - 
       
יצחק כהן (ש"ס):
       
       מיליון איש רעבים. 
       
יוסף לפיד (שינוי):
       
       - - הישג אדיר בתוך זמן קצר, של קונספציה מצוינת. 
       
יצחק כהן (ש"ס):
       
       600,000 ילדים אין להם מה לאכול. 630,000 ילדים אין להם מה לאכול. במה הצלחתם? העשירון העליון.
       
היו"ר נסים דהן:
       
       חבר הכנסת כהן, אפשר קריאות ביניים, אבל לא הפרעה. חבר הכנסת כהן, תודה רבה. 
       
יצחק כהן (ש"ס):
       
       העשירון העליון. מקסוול. 
       
יוסף לפיד (שינוי):
       
       באומץ לב, נגד מקטרגים ונגד דמגוגיה, עשינו  מאמץ גדול לא לשפר את הכלכלה הישראלית, אלא לשנות מהיסוד את הקונספציה שעליה היתה מבוססת כלכלת המדינה במשך יותר מ-50 שנה. אמרנו שנעביר את כל כובד המשקל ליכולתה של היוזמה הפרטית ונקצץ בהוצאות המיותרות והמוגזמות והבזבזניות של הסקטור הציבורי. מובן שפה חבר הכנסת פרץ, ראש ההסתדרות, אחרי שפיטר יותר עובדים מאשר בכל מוסד אחר במדינה, התייצב להגנת העובדים.
       
עמיר פרץ (עם אחד):
       
       אתה ראש האופוזיציה, אתה מייצג אותם.
       
יוסף לפיד (שינוי):
       
       אבל עתה, כאשר אני מביע את צערי על מה שאירע לך עד עכשיו, זו רק ההתחלה, כי עכשיו תבוא הבעיה של הפרטת הנמלים, ועם השותפים החדשים שלך אתה לא תפריט את הנמלים. עכשיו באה הרפורמה בבנקים, ועם השותפים החדשים אתה לא תעשה רפורמה בבנקים, ואתה לא תפריט את "בזק". כל המבנה שעליו ביססנו את התוכנית הכלכלית ואת עתידה הכלכלי של המדינה הולך ומתמוטט לנגד עינינו, ולכן שינוי תצביע נגד התקציב, אך ורק מפני שהיא בעד התקציב שאתה הצעת. 
       
היו"ר נסים דהן:
       
       תודה רבה. חבר הכנסת אלי ישי וחבר הכנסת עמיר פרץ, נמסר לי שהתחלפתם. חבר הכנסת פרץ, בבקשה. 
       
שר האוצר בנימין נתניהו:
       
       אדוני היושב-ראש, אפשר להעיר הערה?

היו"ר נסים דהן:
       
       בוודאי, על-פי תקנון הכנסת כבודו תמיד יכול להתערב בדיון, מתי שהוא רוצה. שר האוצר מתערב בדיון בכל שלב. 


שר האוצר בנימין נתניהו:
       
       נשאלתי על-ידי חבר הכנסת סלומינסקי, אם ההצבעה על 0.4% - הוא מאוחד או מפוצל. חשוב לדייק כאן: קודם כול, זה מוגש מפוצל. נשאלתי אם זה יאוחד. זה לא יאוחד במובן הזה שיהיה חוק פינוי-פיצוי נפרד וחוק תקציב נפרד. זה יכול ליפול באותו יום כשתי הצבעות נפרדות. במובן הזה זה יכול לבוא כמקשה אחת, אבל אלה שתי הצבעות שאני מעריך שיישארו מפוצלות, נפרדות. חשוב היה לי להעביר את מצב הדברים ברגע זה. תודה, אדוני.
       
היו"ר נסים דהן:
       
       תודה רבה. חבר הכנסת עמיר פרץ, ואחריו - חבר הכנסת צבי הנדל. שלוש דקות לכל דובר. זה דיון אישי וכל חברי הכנסת מוזמנים לדבר. 
       
עמיר פרץ (עם אחד):
       
       כבוד שר האוצר, אני  מבקש שתקשיב לדברי - - - 
       
היו"ר נסים דהן:
       
       כן, הממשלה חייבת להיות נוכחת. כבוד השר, הממשלה חייבת להיות נוכחת בדיון על התקציב. לא ייתכן שלא יהיה  נציג ממשלה. אם שר האוצר הולך, אני מבקש שיהיה כאן שר אחר. 
       
שר האוצר בנימין נתניהו:
       
       תעשה הפסקה של שלוש דקות. 
       
היו"ר נסים דהן:
       
       אנחנו נעשה הפסקה אם לא יהיה פה נציג הממשלה. אני מכריז על הפסקה עד שייכנס לכאן נציג הממשלה. אנחנו לא נקיים דיונים ללא נוכחות הממשלה. לא יכול להיות שבדיון על התקציב לא תהיה נוכחות ממשלה בכנסת. 
       
יצחק כהן (ש"ס):
       
       ועוד בתקציב. 
       
היו"ר נסים דהן:
       
       הגיע נציג הממשלה, השר שרנסקי. 
       
יצחק כהן (ש"ס):

       
       אבל הוא לא חבר כנסת. 

עמיר פרץ (עם אחד):
       
       - - -  נמתין ששר האוצר יגיע. 

היו"ר נסים דהן:
       
       חבר הכנסת פרץ, אני מבקש לא לזלזל בשר שרנסקי. הוא שר בממשלת ישראל, הוא נמצא כאן  עכשיו ואנחנו יכולים להמשיך בישיבה.  חבר הכנסת עמיר פרץ, אני קורא אותך לדוכן. אני אתן לך זמן לדבר בפני שר האוצר כשהוא יחזור. 
       
עמיר פרץ (עם אחד):
       
       אדוני היושב-ראש, חברי הכנסת, רציתי את שר האוצר לא כדי לומר לו מה אני חושב על התוצאות של התקציב ואיך בסופו של דבר צריך לבחון את התוצאות, רציתי אולי להרוויח משהו בדיון הזה, ואולי אני אחתים את חברי הכנסת ואסביר להם - - 
       
יוסי שריד (יחד):
       
       הגיע הזמן - - - 
       
עמיר פרץ (עם אחד):
       
       - - שבכל תקציב תמיד מוצאים איזה סעיף שיש בו לא בעיה של קיצוץ תקציבי, אלא יש בו איזה רוע. יש דברים שאתה אומר שהם נתונים לוויכוח על מדיניות, יש מי שגורסים כך ויש מי שגורסים אחרת. לפעמים אתה רואה סעיפים שבהם אתה אומר: הנה הנקודה שמחברת בין הון לשלטון, או שזה סתם רוע.

       אני רוצה לקרוא לכם מחוק ההסדרים. סעיף 19א הוא סעיף שנוגע בשאלה איך מבטיח עובד את העברת כספו לקופת הפנסיה שלו. שהרי מה קובע החוק היום? חוק הגנת השכר היום קובע, שאם מעסיק לא העביר את כספי ההפרשה לעובד שלו לאותה קופה, הרי מי שאחראי לגבות את הכסף זה הקופה עצמה. מדוע? כי יצאו מנקודת הנחה, שאותו עובד הוא דמות חלשה מדי, הוא לא מסוגל לנהל משפטים ותביעות מול המעסיק שלו, ולכן הטילו את החובה על אותה קרן פנסיה, שהיא אמורה ללכת למעסיק ולתבוע אותו.
       
       בא חוק הגנת השכר החדש, ומכניסים סעיף שנראה תמים לכאורה, תמים לחלוטין, שאומר שמהיום האחריות לאותה גבייה, לאותו מעמד משפטי, עוברת מהקרן לעובד הבודד. לא רק זה; אומרים שאם חלפו ארבעה חודשים, הקרן צריכה להזהיר את העובד. ואם חלפו ארבעה חודשים נוספים והוא לא הצליח לגבות, הוא מאבד את רציפות הזכויות שלו בקרן. הוא יכול לאבד את כל הפנסיה שהוא חסך עשרות שנים. פשוט לא ייאמן. תארו לכם מה קרה עכשיו ברשויות המקומיות. מוסד ממשלתי לכאורה, מוסד שנסמך על הממשלה, לא שילמו. עדיין יש היום רשויות שחייבות שנה שלמה של העברות לקרנות. הרי כל העובדים האלה היו מאבדים את הפנסיה שלהם בחוק. 
       
       אני פונה לחברי בשינוי. תלכו לסקטור הפרטי, תראו מה קורה שם עם מעסיקים. יש מעסיקים הגונים, ואני יכול למנות אותם, שרואים בעובדים שלהם נכס ודואגים להם. אבל, לצערנו הרב, יש גם מעסיקים לא הגונים, שרלטנים במידה מסוימת, שבכל פעם שלעובד שלהם אין אינפורמציה, הם מנצלים את זה לרעה. יש היום מעסיקים רבים שפתחו לעצמם קו אשראי על חשבון אותו עובד. מה יותר נוח? היום חוק הגנת השכר קובע, שמעסיק שלא העביר את הכסף לקרן, זה ייחשב להלנת שכר, עם פיצויי הלנה, עם קנס גדול מאוד. ואז אותו מעסיק מוודא שהוא מעביר לעובד שלו את זכויותיו, כדי שיום אחד כשהוא יפרוש יהיה לו במה לפרנס את משפחתו. באה הממשלה, לצערי הרב, תוך כדי כך שהיא מקווה שבים ההצבעות שיהיה לנו לא ישימו לב ותעבור פה הצבעה שגוזרת גזירה קשה מאוד על אותן קבוצות עובדים. 
       
       אני רואה ששר האוצר לא מגיע, ולכן אני מבקש מהשר שרנסקי להעביר לשר האוצר - - - 
       
היו"ר נסים דהן:
       
       אתה יכול לדבר עוד שלוש דקות וחצי.
       
עמיר פרץ (עם אחד):
       
       אני יודע אם הוא יגיע? אני יכול לדבר כשהוא יגיע, ותוסיף לי שלוש דקות?
       
היו"ר נסים דהן:
        
       אתה יכול להפסיק עכשיו, וכשהוא יגיע אתן לך שלוש דקות. תודה רבה, חבר הכנסת עמיר פרץ. פיצלנו את הזמן שלך לפנים משורת הדין. סוף-סוף יושב-ראש ההסתדרות החדשה רוצה להשמיע את דבריו בפני שר האוצר, מן ההגינות שניתן לו. חבר הכנסת צבי הנדל, שלוש דקות. 
       
צבי הנדל (האיחוד הלאומי - ישראל ביתנו):
       
       מכובדי היושב-ראש, חברי חברי הכנסת, במינוי של הממשלה לא היו לי הרבה הנאות, אבל כמה הנאות קטנות היו לי כן. אחת מהן היתה היום במינוי סגנית לשר. היושב-ראש לא בכדי התבלבל, כי היא הסגנית למשנה של הממלא-מקום. איזו תסבוכת. מה לא עושים? אורית נוקד היא אשה נחמדה מאוד, ואני מברך על שהיא נבחרה, אבל היא תהיה הסגנית של המשנה של הממלא-מקום. 
       
       אבל יש גם אנשים שבעיני הם הגיבורים של כל המהלך הזה, ושלא יקל בעיניכם, ואל תנסו לשסות ולהפריד ולחלוק. היו 14 אנשים, 13 אנשים שהצביעו נגד, אחד נמנע, היושב-ראש. שלא יקל בעיניכם, הליכוד בשלטון, ומצוות אנשים מלומדה שנים על גבי שנים, כשהיה אי-אמון, כל חברי הכנסת של הליכוד נזהרו זהירות רבה שלא להצביע נגד, כי זה כמעט הפך אצלם לאמונה דתית – ואני מכבד את זה, אני לא מזלזל בזה – שכאשר הליכוד בשלטון לא מצביעים אי-אמון. 
       
       ישאל השואל, וזאת השאלה האמיתית: איך זה קרה ש-13 חברי כנסת התנגדו ואחד נמנע? איך זה קרה שהגיעו למצב הזה? את זה אף אחד לא שואל, כי אוהבים את ההתנתקות והכול כשר והכול טוב, רק שייעקרו יהודים מבתיהם. אני מצדיע להם. אחד מהם נמצא פה - אני מצדיע לכם באמת, כי היה צריך הרבה כוחות נפש והרבה אמונה בצדקת הדרך. 
       
יולי-יואל אדלשטיין (הליכוד):
       
       יש, יש. 
       
צבי הנדל (האיחוד הלאומי - ישראל ביתנו):
       
       הם ידעו – כל 13 החברים וגם היושב-ראש שנמנע – הם ידעו שהמהלך שנעשה נעשה בצורה בלתי דמוקרטית בעליל, על כל שלביו. 
       
       כבר שאלתי היום אחד מחברי מהשמאל איך היה נוהג או איך היה מרגיש אילו מצנע, שאמר שצריך לפנות את כל יישובי גוש-קטיף, ועל זה הוא הלך לבחירות, חד-צדדית בלי הסכם, היה נבחר לראשות הממשלה – לו יצויר, זה נראה לי אומנם סרט דמיוני אבל אולי – ואחרי ארבעה-חמישה חודשים היה מופיע ואומר: רבותי, מה שרואים מכאן לא רואים משם, ולכן החלטתי לספח את כל יישובי גוש-קטיף לישראל. איך היו מרגישים התושבים? איך היו מרגישים המצביעים שלו? האם העיתונות לא היתה מבעירה את המדינה?
       
       אז יש פה 13-14 חברי כנסת שנאמנים לדרכה של המפלגה ששלחה אותם לכנסת. לא הם המורדים, ראש ממשלת ישראל ומשפחתו הם המורדים הגדולים והם צריכים ללכת הביתה. 
       
       שלא יהיו אי-הבנות – התנתקות, בעזרת השם, או עקירת יהודים, לא תהיה, בוודאי לא במהלכים האלה. אם הוא ילך לעם לשאול אותו, יעשה משאל או בחירות, יקבל לגיטימציה, אני מבין. אבל בסיפורים של כוחניות – בפיזיקה למדנו שככל שאתה מפעיל יותר כוח, אתה בונה כוח נגדי. והכוח הנגדי הפעם יכריע. 
       
היו"ר נסים דהן:
       
       תודה רבה. חבר הכנסת חיים אורון - לא נמצא. 
       
יוסי שריד (יחד):
       
       אני במקומו. 
       
היו"ר נסים דהן:
       
       חבר הכנסת יוסי שריד, בבקשה. 
       
יוסי שריד (יחד):
       
       אדוני היושב-ראש, בימים האחרונים, ואולי לא רק בימים האחרונים, השאלה המתמדת שמוצגת לסיעות, לחברי כנסת: איך אתה מצביע? איך תצביע מחר? איך תצביע היום? כאילו הכול זה עניין מזדמן, עניין אקראי. מה זאת אומרת איך מצביעים? מצביעים בראש ובראשונה – אני יודע שזה אולי נשמע קצת מוזר בכנסת בקדנציה הזאת, אם לא יותר – על-פי השקפת עולם. לא ייאמן, אבל לשליחי ציבור יש גם השקפת עולם; דברים שאנחנו מאמינים בהם, שאנחנו נאבקים למענם הרבה מאוד שנים. מה זאת אומרת איך נצביע? האם זה בכלל הגיוני, ועוד יותר מזה, אדוני היושב-ראש, האם זה הגון לצפות מאנשים שחלוקים מכול וכול על מה שמניחים לפניהם, להצביע בניגוד מוחלט להשקפת העולם שלהם, ל"אני מאמין" שלהם? זה "אני מאמין", זה לא עניין של מה בכך. 
       
       התקציב שמוצע לנו כאן עומד בסתירה מוחלטת, אבל מוחלטת, הייתי אומר אפילו: אולי ההיפך הגמור מכל מה שמצווה עלינו השקפת העולם שלנו. ההיפך הגמור. זה גם לא עניין של תיקונים. יש כאן מפלגה, מפלגה גדולה, היא כבר איננה פה, היא כבר בממשלה מאתמול, היא מפלגה מתקנת: "הולצר מתקן". היא מתקנת. אנחנו לא מתקנים, אין לנו יומרות כאלה. אנחנו, יש לנו יומרה להציע אלטרנטיבה, דרך אחרת. 
       
       מה שר האוצר רוצה לומר לנו, ואולי לא רק שר האוצר, אולי גם נגיד בנק ישראל החדש, סטנלי פישר, שאנחנו מקדמים אותו בבואו לארץ ובהתאזרחותו בברכה גמורה? הם רוצים לספר לנו, ולצערי הרב יש הרבה מאוד אנשים, הרבה יותר מדי אזרחים במדינת ישראל שגם קונים את הסחורה הנגועה, הפגומה, העלובה הזאת, שיש שתי דרכים. 
       
       יש הדרך של ביבי, שהוא לא המציא אותה כמובן, אותה דרך שהוגדרה על-ידי שמעון פרס, המשנה לראש הממשלה, כ"קפיטליזם חזירי". קפיטליזם חזירי. מר שמעון פרס מדמה לעצמו מן הסתם, שמרגע שהוא יצטרף לממשלה, החזירות היא כבר לא אותה חזירות. והרי זו בדיוק אותה חזירות. בדיוק אותה חזירות. יש הדרך החזירית, כך אומרים לנו, ויש דרך אחרת בוויכוח הדמגוגי, האופייני כל כך לישראל, הדרך השנייה.
       
       מה אתם רוצים, אומרים לנו, אתם רוצים להיות צפון-קוריאה, אתם רוצים להיות קובה, אתם רוצים להיות ברית-המועצות לשעבר? לא, אדוני היושב-ראש, אנחנו ממש לא רוצים. אנחנו ממש ממש לא רוצים להיות ברית-המועצות לשעבר או צפון-קוריאה או קובה המסכנה. 
       
       יש דרך שלישית, ולאו דווקא, אדוני היושב-ראש, במובן של הלייבור הבריטי, אם כי גם זו דרך. חוץ מצפון-קוריאה וקובה יש מדינות, כך גונבה השמועה לאוזנינו, למשל כמו פינלנד, כמו דנמרק, כמו שבדיה. אדוני היושב-ראש, השמות האלה מוכרים לך? יש דרכים אחרות, יותר אנושיות, יותר מתחשבות, יותר סולידריות, שלא מפקירים אנשים. 
       
       מה מצפים מאתנו, שבכלל נעלה בדעתנו שאנחנו יכולים לתמוך בחזירות הזאת, כאילו אין דרך אחרת? מה מצפים מאתנו, אדוני היושב-ראש, שממחר בהצבעתנו ניקח אחריות לכל המובטלים במדינת ישראל, כאשר אנחנו יודעים בבירור, כפי ששר האוצר יודע, כפי שכל העולם יודע, שבשנה הבאה יהיו יותר מובטלים במדינת ישראל ולא פחות? ואם נרד ב-0.1% ונהיה ב-10% זה עניין של מה בכך? מדינת ישראל יכולה להרשות לעצמה שיעור כזה של מובטלים?
       
       אנחנו ניקח את האחריות על עצמנו. מילא האנשים המסכנים, העלובים האלה, רוצים להיכנס לממשלה, ליטול על עצמם אחריות, כי הם לא יכולים שלא להיות בשלטון. אנחנו יכולים. גם כאשר אנחנו תומכים, אנחנו תומכים תמיכת חינם – לא ביקשנו דבר, לא קיבלנו דבר. אבל יש גבול, יש עניין של מידתיות, יש עניין של הגינות אלמנטרית. ולא כל שרץ, אדוני היושב-ראש, יכול לקבל הכשר "דהתנתקותא". יש עכשיו בכלל דבר חדש – הכשר "דהתנתקותא"; כל שרץ יקבל הכשר "דהתנתקותא". 
       
       אנחנו ניקח אחריות למובטלים, ואנחנו ניקח אחריות למיליון וחצי עניים, ואנחנו ניקח אחריות לחצי מיליון ילדים עניים, ואנחנו ניקח אחריות לנכים, ואנחנו ניקח אחריות לכל הקיצוצים בחינוך, כאילו לחינוך תצמח ישועה בקרוב כתוצאה מוועדת-דברת. לצערי הרב, התחזית שלי גם בעניין זה היא מאוד פסימית. בינתיים אנחנו יודעים מה שאנחנו רואים לפנינו, אנחנו רואים אך ורק קיצוצים, קיצוץ אחר קיצוץ. אכזריות לשמה. על מה ניקח אחריות? 
       
       מכיוון שאין לנו שום כוונה להמרת דת וגם לא להמרת דעת, ברור לגמרי שנצביע נגד התקציב.
       
היו"ר נסים דהן:
       
       תודה. חבר הכנסת עמיר פרץ, נותרו לך כמה דקות בנאום הקודם, נא לסיים אותן עכשיו.
       
עמיר פרץ (עם אחד):
       
       במסגרת השוק החופשי פיתחת מודרניזציה, יש גמישות בנאומים.
       
היו"ר נסים דהן:
       
       במסגרת הכבוד ליושב-ראש ההסתדרות החדשה.
       
עמיר פרץ (עם אחד):
       
       אדוני היושב-ראש, ביקשתי משר האוצר לבוא ולשמוע את דברי, כי אני מעדיף לומר לו כאן, אבל הוא עסוק עכשיו, והוא החליט שהוא מעדיף לא להיות כאן. אני בכל זאת אומר את דברי.
       
       אדוני היושב-ראש, כשבאים לבחון תוצאות של מדיניות כלכלית, צריך לבחון אותן קודם כול בפרמטרים של צמיחה. ואין ספק שיש שינוי, יש שינוי מגמה; אנחנו רואים מגמה של צמיחה, וכולנו מברכים על כך. וזה בכלל לא משנה אם שר האוצר נהנה מפרמטרים חיצוניים כמו המלחמה בעירק, כמו הירידה התלולה שיש בטרור בישראל, ואנחנו מברכים על כך, ועל עליית המגמה בחזרתם של התיירים לישראל, כמו ההתאוששות בשוק העולמי. זה בכלל לא משנה, כי באותה מידה אם היו איזה פרמטרים חיצוניים שהיו מקשים על הכלכלה, הרי היינו אומרים ששר האוצר אמור לתת את התשובות. 
       
       אבל הבעיה העיקרית היא לא בצמיחה, הבעיה העיקרית היא בדרך שבה מחלקים את פירות הצמיחה בישראל: מי שילם ומי צמח; מי קפץ ומי צנח. ואין סכנה יותר גדולה מאשר הסכנה שנשקפת לנגד עינינו, והיא באה לידי ביטוי בהודעה של הלשכה המרכזית לסטטיסטיקה שיצאה ביום חמישי האחרון. מה אמרו לנו בלשכה המרכזית לסטטיסטיקה - זה לא מכון מחקר של ההסתדרות, כולכם סומכים את ידיכם עליו, הוא לא חשוד בעיניכם – הם אמרו, ש-33% מהשכירים במשק מרוויחים עד 2,000 שקל. מה אמרו באוצר? נכון, מדובר בחלקיות משרה, לא מדובר במשרה מלאה.
       
       אני אומר לכם מה קרה במשק הישראלי: פיטרו המונים. פיטרו 100 במשרה מלאה עם תנאים, עם זכויות, עם יכולת להתקיים בכבוד, להתפרנס בכבוד, וקלטו 200 בחצאי משרות, עבדים משועבדים, ללא יכולת לפרנס את משפחתם, כאלה שבקושי מצליחים לגמור את היום, לא את החודש, ואנחנו רואים שלנגד עינינו הולך וצומח מעמד חדש במדינת ישראל, הוא מעמד העובדים העניים.
       
       אינני רוצה לבוא ולומר היום איפה החמלה. מדינה שרוצה לטפח מדיניות של חמלה זו מדינה נכשלת. אין לנו עניין בחמלה, אין לנו עניין בצדקה, יש לנו עניין בצדק. 
       
       ביקרתי לפני כחודש ימים בבית-תמחוי בבאר-שבע, קוראים לו "באר שובע". בטח אתה מכיר אותו, חבר הכנסת רן כהן. בצדק המנהלים שם הפגינו את טוב לבם, אמרו: תראה מה קרה, לפני שישה חודשים חילקנו רק 200 מנות, היום אנחנו מחלקים 500 מנות. והם היו בטוחים שאני אטפח להם על הכתף. לשמחתי הם הסכימו אתי, אמרתי להם שהיום הכי מאושר בחיי יהיה היום שבו נסגור ביחד את בית-התמחוי ונשים על דלתו מנעול ובריח. 
       
       300 המנות הנוספות ב"באר שובע" לא צמחו, אפילו לא בתקופתו של סילבן שלום, ששר האוצר בנימין נתניהו מנסה כל הזמן להפיל עליו את כל המשברים. כי מה לעשות? היתה ממשלת ליכוד, יש ממשלת ליכוד. אם שר האוצר מטפל בנזקים כלכליים, הוא מטפל בנזקים כלכליים של ממשלה שאריק שרון היה ראש הממשלה שלה. משום מה מתעלמים מזה. 

היו"ר נסים דהן:
       
       נא לסיים.

עמיר פרץ (עם אחד):
       
       שמעתי שחבר הכנסת גדעון סער תקף אותנו על זה שאולי אנחנו מעלים דמי חבר. אם נצטרך להעלות פעם אחר פעם אחר פעם - העובדים בארץ מוכנים לשלם עוד 10 שקלים בחודש, עוד 20 שקלים בחודש, כדי להתגונן מפני ההתעמרות של הממשלה הזאת. אם חשבתם שנישאר ארגון שישפיל את עצמו ויתחנן על נפשו, אתם טועים. אנחנו נעמיד לרשות ציבור העובדים בישראל את הכלים הטובים ביותר, המודרניים ביותר,  ולא נתנצל על כך כשנעמוד חזקים ואיתנים גם מול ממשלת האחדות. 

היו"ר נסים דהן:
       
       תודה לחבר הכנסת עמיר פרץ. חבר הכנסת ניסן סלומינסקי, בבקשה. 
       
ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, פעם אחר פעם, אבל היום זה יותר, אני שואל את עצמי איפה אני נמצא: האם אני נמצא פה בקרקס או בתיאטרון? בכל אופן, עולם הפוך. אני לא מצליח להבין. שמענו נאום כל כך נלהב ורציני של יושב-ראש הסתדרות העובדים החדשה.

עמיר פרץ (עם אחד):
       
       ד"ש מחבריך המורים.

גאלב מג'אדלה (העבודה-מימד):

	הוא נכנס לכנסת בזכות הקולות שלך.

ניסן סלומינסקי (מפד"ל):
       
       מחר בשעה 11:00, האם כבודו יצביע בעד התקציב או נגדו?

עמיר פרץ (עם אחד):
       
       אנחנו, בניגוד לך, שלפני שלושה חודשים בכית על הגמלאים והצבעת בעד התקציב, נצביע מחר נגד. אולי תלמד מאתנו משהו.

ניסן סלומינסקי (מפד"ל):

	רגע, רגע. אתמול לא ראיתי את ההצבעה הזאת. אתמול ראיתי הצבעה מאוד משונה שלכם.

עמיר פרץ (עם אחד):
       
       נצביע בעד ההתנתקות. בכל מקום שאפשר להשפיע על ההתנתקות נצביע בעד.

ניסן סלומינסקי (מפד"ל):
       
       גם הקודם לך דיבר על "הכשרא דהתנתקותא". הקודם לך, יוסי שריד, נמנע אתמול, כשהוא מסתכל מה בדיוק חבר הכנסת פריצקי עושה, ולפי זה הוא החליט אם הוא יצביע בעד או נגד. צחוק מהעבודה.
       
       אבל הצחוק הגדול יותר: התקציב הזה מוגש פעם שנייה. בפעם הראשונה שהוא הוגש, מי שהרכיב את הממשלה היו סיעת הליכוד, סיעת שינוי והמפד"ל, כשבעיקרון בבסיס התקציב היא תומכת, אם כי הודענו כל הזמן שדרך הוועדה נעשה הרבה שינויים באותם דברים שאנחנו חושבים שצריכים לשנות - בהיבטים החברתיים - כפי שנעשה בשנה שעברה. אבל, בכל אופן, בבסיס אנחנו תומכים. מי שנשא את נס המרד והתנגד באופן נורא ותקיף, לפי תפיסת עולמו, לתקציב הזה, היה מפלגת העבודה, שכל השינויים המבניים ששר האוצר עושה וכל הדברים האחרים הם לצנינים בעיניה, הם אנטי כל תפיסת העולם שלה. וסיעת יהדות התורה, שהיא גם כן אנטי התקציב הזה כל כולו בגלל כל מה שנעשה להם בתקציב הזה. 

גאלב מג'אדלה (העבודה-מימד):

       אל תשכח שהיית בממשלה לפני חודש. בלעת הרבה צפרדעים בתקציב הזה. 

ניסן סלומינסקי (מפד"ל):
       
       מה אנחנו רואים כרגע? עולם הפוך. התקציב הוא אותו תקציב, ומה קורה? אלה שתמכו אז בתקציב כנראה מחר יצביעו נגד. זה מילא. אבל הפוך, זו הבעיה: אלה שהיו נגד, שהתקציב הזה הוא נגד כל תפיסת עולמם, והם היו מוכנים, ממש ייהרג ובל יעבור, הנה פתאום מחר, כעת חיה, יצביעו בעד התקציב. מפלגת העבודה, שזה אנטי כל תפיסת עולמה, תצביע מחר בעד. יהדות התורה, שהתקציב הזה הוא נגד תפיסת עולמה, תצביע בעד. אז מה קורה פה? מה אנחנו משדרים? איזה צחוק, איזה קרקס, איזה עולם הפוך אנחנו משדרים לכולם.

גאלב מג'אדלה (העבודה-מימד):

       למען ההתנתקות.

ניסן סלומינסקי (מפד"ל):
       
       מה זה קשור להתנתקות. כל פעם עכשיו יכניסו, כדי לטהר את השרץ, את נימוק ההתנתקות? מספיק אתמול התבזו אלה שלמען ההתנתקות עשו כל מיני תרגילים וחשבונות כדי לאשר ממשלה פעם ראשונה, להסתמך על אותו רוב שהסתמכה, בניגוד אפילו ל-13  חבר'ה מהסיעה המרכזית שמובילה את הקואליציה. אבל גם מחר זה יהיה כך? גם מחר מפלגת העבודה תצביע בעד התקציב רק בגלל ההתנתקות, ויהדות התורה גם כן תצביע רק בגלל ההתנתקות בעד התקציב? איזה עולם הפוך, איזה צחוק מהעבודה. 
       
       לכן אני אומר שוב, אני חושב שזו תהיה בושה וכלימה. מה יעשו שתי המפלגות שתמכו בזמנו בתקציב - זה סיפור שלהן. אבל אלה שהתנגדו, אני לא מעלה על דעתי איך מחר הם יוכלו להצביע בעד התקציב. ואם הם יהיו ישרים, הוגנים עם תפיסת העולם שהם מייצגים כל הזמן, אין שום סיכוי שבעולם שהתקציב הזה יעבור. או שיעשו שינוי רדיקלי, ואז אני חושב ששר האוצר לא יוכל להגיש אותו, כי זה נגד תפיסת עולמו, או שהם לא יוכלו להצביע בעד.

אבשלום וילן (יחד):
       
       אם לא היתה התנתקות היית בממשלה.

ניסן סלומינסקי (מפד"ל):
       
       אבל הסברתי שהתקציב במהותו לפי תפיסת עולמנו, פרט לאותם אלמנטים שאנחנו רוצים לשנות ואמרנו שנשנה, גם אנחנו, גם שינוי, לכן עמדנו להצביע בעדו עם השינויים שנרצה לעשות.


חיים אורון (יחד):
       
       מה אתה מבלבל את הראש?
       
אבשלום וילן (יחד):
       
       פצ'ה-מצ'ה.
       
היו"ר נסים דהן:

       תודה רבה. נא לסיים.

ניסן סלומינסקי (מפד"ל):
       
       אבל, לעומת זאת, אלה שזה נגד תפיסת עולמם, מפלגת העבודה ויהדות התורה, הם מחר יצביעו בעד התקציב? אתה מדמיין לעצמך? ועוד לא אמרתי מה נצביע.

היו"ר נסים דהן:
       
       חבר הכנסת יעקב ליצמן, בבקשה. 
       
גאלב מג'אדלה (העבודה-מימד):
       
       ניסן, אין לך תפיסת עולם?
       
ניסן סלומינסקי (מפד"ל):
       
       יש לי.

גאלב מג'אדלה (העבודה-מימד):
       
       מהי?

אילנה כהן (עם אחד):
       
       למה לא אמרת איך אתה מצביע?

ניסן סלומינסקי (מפד"ל):
       
       אני יודע למה אני לא אומר. 

אילנה כהן (עם אחד):
       
       למה אתה לא אומר? שאלת אותנו.

ניסן סלומינסקי (מפד"ל):
       
       תשאלי אותי. 

גאלב מג'אדלה (העבודה-מימד):
       
       יש לו משא-ומתן.
       
היו"ר נסים דהן:
       
       חבר הכנסת ליצמן, בבקשה. 
       
יעקב ליצמן (יהדות התורה):
       
       אדוני היושב-ראש, כנסת נכבדה, אנחנו, סיעת יהדות התורה, בינתיים - - - 
       
גאלב מג'אדלה (העבודה-מימד):
       
       יש פיצול? שמענו בחדשות שיש פיצול.

יעקב ליצמן (יהדות התורה):
       
       אני לא שמעתי, אני לא שומע חדשות ולא שמעתי מחברי. הדובר שלהם, רוני בריזון, אמר לי משהו בוועדת הכספים, אבל לא ידעתי לאמת את הדברים. 
       
גאלב מג'אדלה (העבודה-מימד):
       
       אנחנו מעדכנים אותך בחדשות.

רשף חן (שינוי):
       
       - - -

היו"ר נסים דהן:
       
       תודה רבה, חבר הכנסת רשף חן, על ההערה. חבר הכנסת אדוני יושב-ראש ועדת הכספים, נא להמשיך. כל כך כיף לומר "יושב-ראש ועדת הכספים". 
       
יעקב ליצמן (יהדות התורה):
       
       רבותי חברי הכנסת, מאוד התפלאתי על שר המשפטים לשעבר, טומי לפיד, שאמר קודם ש-290 מיליון שקל הם רק ההתחלה, ואחר כך הוא אמר, שאנחנו, אני - הוא אמר עלי - בעבור כל העברה תקציבית אני אבקש כסף לישיבות ולמוסדות התורה.
       
ישראל אייכלר (יהדות התורה):
       
       מעשר.
       
יעקב ליצמן (יהדות התורה):
       
       אני רוצה להזכיר לטומי, איזו בושה היתה בוועדת הכספים לפני שנה, כשחברי ועדת הכספים משינוי סירבו לתמוך בתקציב עד שלא יקבלו כסף  לתרבות שלהם, לתיאטרונים, עד שלא יקבלו כסף עבור כל מיני דברים, סטודנטים למיניהם, למשל. עיני לא צרה בסטודנטים, אני חושב שמגיע להם, אבל לא צעקתי "סחטן", "סחטנים". לא צעקתי שום דבר. הוא ביקש יותר כסף מ-290 המיליון שקיבלנו עכשיו. אפשר לחשוב שטומי לפיד בקדנציה אחת עשה מה שאנחנו עשינו ב-50 שנות חברות בכנסת. 
       
מוחמד ברכה (חד"ש-תע"ל):
       
       לא אמרת סחטן, אמרת "סחתיין".
       
יעקב ליצמן (יהדות התורה):
       
       סחטן בין-לאומי. טומי לפיד הולך להטיף לי מוסר? מה שאתם עשיתם בקדנציה הנוכחית, עם הפרשיות שלכם - - -
       
רשף חן (שינוי):
       
       איזה?

יעקב ליצמן (יהדות התורה):
       
       כבר שכחתי מרוב פרשיות. כל יום פרשייה אחרת. שינוי היא דגם לניקיון כפיים? אפשר לחשוב. טומי לפיד מטיף מוסר, אפשר לחשוב. אולי תסביר לי מה זה סקטוריאלי. "הבימה" זה לא סקטוריאלי - אתם רוצים את "הבימה", אנחנו רוצים תרבות יהודית. אתם רוצים סטודנטים, אנחנו רוצים תלמידי ישיבות. מה החיסרון? מה אתה מבלבל לי את הראש. ישבתם לפני שנה בוועדת הכספים. לא היתה אפשרות להשיג רוב בגלל שני חברי שינוי, שלא רצו לתמוך בתקציב עד שלא יקבלו בסחטנות 250 מיליון ש"ח. למה אתה מטיף לי מוסר ואומר על החרדים שהם סחטנים?

רשף חן (שינוי):
       
       - - - 

היו"ר נסים דהן:
       
       חבר הכנסת רשף חן, לא מנהלים ויכוח במליאה. קריאות ביניים לגיטימיות, אבל לא יותר מזה.

יעקב ליצמן (יהדות התורה):
       
       אני לא רוצה להיכנס לכל הפרשיות שלכם. אני לא רוצה להגיד איך ממנים פתאום איש שינוי כממונה על מועצה דתית, אולי תסביר לי.
       
רשף חן (שינוי):
       
       הבן-אדם רק בעל תואר שני במינהל עסקים - - -
       
יעקב ליצמן (יהדות התורה):
       
       ומכל הפרשיות שלכם אתה הולך להטיף לי מוסר? מה ביקשנו? גני-ילדים, ישיבות, כל מה שהרסתם בשנתיים הראשונות, אני מקווה שזה לא יהיה לזכותכם. 
       
       חבר הכנסת רשף חן, אני רוצה להעיר לך דבר אחד, את טומי לפיד זרקו מהקואליציה. אתמול כמעט זרקו אותו גם מהאופוזיציה. גם הקול הזה שהיה חסר, אם הנאום שלו היה בבוקר, אלי ישי היה ראש האופוזיציה. למה לא רוצים אותו בכל מקום? למה כולם רוצים לזרוק אותו? למה לא אוהבים אתכם? כי אתם שונאי ישראל. כי אם שר בממשלת ישראל יכול להגיד שמותר ליהודי ישראלי להיות אנטישמי, אין לו מקום בשום קואליציה.

רשף חן (שינוי):
       
       אני חייב להגיב.
       
היו"ר נסים דהן:
       
       אתה עוד מעט תגיב, בתורך.
       
יעקב ליצמן (יהדות התורה):
       
       תאמר לי דברים בתורך. מה כואב לך, אומרים לך פעם אחת את האמת בפנים, אז אתה לא יכול להתאפק. רציתי להגיד כמה דברים על הנושא התקציבי, כיושב-ראש ועדת הכספים, אבל טומי לפיד פשוט דיבר שטויות על במת הכנסת והייתי חייב להגיב. תודה רבה.
       
היו"ר נסים דהן:

	חבר הכנסת מוחמד ברכה, ואחריו - חבר הכנסת אלי ישי.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, המלה הנכונה היא לא "סחטן" אלא "סחתיין", פשוט יד רוחצת יד, ואנחנו עדים מעל הדוכן הזה למצעד של צביעות; כל אחד לוקח מהקופה הציבורית ומצפה שיגידו לו "סחתיין", ואני לא יכול להגיד "סחתיין".
       
       מפלגות שעד אתמול תמכו בתקציב הזה, היו חלק מחיבורו וחלק מהשיווק שלו, היום נציגיהן נושאים נאומים נלהבים בגנותו. לעומת זאת, מפלגת העבודה, המפלגה הסוציאל-דמוקרטית, שעמדה כאיש אחד רק לפני כמה שבועות נגד התקציב הזה, והיום היא יכולה להרשות לעצמה, דרך היושב-ראש הטרי שלה, חבר הכנסת כבל, לשאת נאום אופוזיציוני - אבל באמצעו של יום מחר היא תצביע בעד התקציב. זה מצעד הצביעות.
       
       זה לא כיסאות מוזיקליים, שמה שרואים משם לא רואים מכאן, אלה כנראה כיסאות מאוד צורמים, שלא רק לא נותנים לשמוע, אלא גם לא נותנים לראות ולומר את האמת. זו ממשלה שפשוט מאמצת לחיקה את השמנת. זו ממשלת החמאה, חביבת העשירים ואויבת העניים.
       
       הממשלה הזאת היא היצרנית הגדולה ביותר של עוני במדינת ישראל. שר האוצר עמד על הדוכן אתמול וחזר על זה היום ואמר שהם הורידו את המסים, וראו זה פלא, התקבולים ממסים עלו. התקבולים ממסים הם לא פונקציה של הורדת המסים, הם פונקציה של אמצעי גבייה, אלימים לפעמים. אבל הם גם פונקציה של גבייה של מסים שהיו. זה עדיין לא יוצר חוק שאם אתה מוריד מסים אתה מקבל יותר. לכן ההתפארות הזאת היא מאוד זמנית, והכסף שנגבה כתוצאה מהגדלת ההכנסה ממסים - זה לא מהורדת המסים. 
       
       לא שאני נגד הורדת המסים, אני בעד הורדת המסים, אבל על-פי מפתח סוציו-אקונומי, לא מצב כזה שבעל ההכנסה הנמוכה מקבל הורדת מסים של 13 שקלים ובעל ההכנסה הגבוהה מגיע להורדת מסים של 1,500 ויותר. אני בעד הורדת מסים פרופורציונלית ואני בעד פיצוי לאלה שלא מגיעים לסף המס. 
       
       זה גם מצעד איוולת, זו גם ממשלת חמאה, זה גם מצעד צביעות, אבל זה בעצם מצעד של שיווק תקציב אנטי-חברתי, אנטי-סוציאלי, שיעמיק את העוני והאבטלה בחברה הישראלית.
       
       אני לא יכול להימנע מלהתייחס לפארסה שנקראת דיון על התקציב בכנסת הזאת. זה מצב לא נורמלי. קודם כול אני מוחה על החלטה של ועדת הכנסת לקבוע שלוש דקות לדיון על התקציב. אומנם היה דיון קודם, אבל בנסיבות אחרות, והדיון על התקציב הוא לא נושא של מה בכך, שעולים על הדוכן כדי לצאת ידי חובה וכדי לרקוד לפי החליל של הממשלה ולהגיע להצבעה מהר ככל האפשר.
       
       לא רק זה, אנחנו במדינת ישראל עדיין מנהלים את הדיון הכי פרימיטיבי שיכול להיות בתקציב של מדינה. מביאים לנו קופה, ואנחנו אמורים במקרה הטוב ביותר לנסות ולשחק בתוך הקופה הזאת, לקחת מכאן ולשים שם. אבל אין במדינת ישראל דיון מהותי על יעדי תקציב. הדבר הזה פשוט מרוקן את הדיון הפרלמנטרי מכל תוכן. זה נותן פטור לממשלה מלהתחייב על מדיניות.
       
       אני חושב שיש מקום שהדיון על התקציב יחולק לשניים, דיון על יעדי תקציב ודיון על תקציב. יעדי אינפלציה, יעדי תעסוקה, יעדי צמיחה, שהממשלה תבוא לכאן ותגיד מה היעדים שלה, והכנסת תהיה שותפה לאישור או לקביעת היעדים האלה, ואז הגישות האידיאולוגיות שקיימות בכנסת יבואו לידי ביטוי ולידי דיון ולידי עימות. מי שבעל ההון יגיד שהוא רוצה להפריש יותר לכך ויעד הצמיחה הוא כזה, ומי שרוצה ללחום באבטלה יגיד שיעד התעסוקה הוא כזה, אבל זה לא נעשה כאן.
       
       הדבר השלישי שמרוקן את הדיון מתוכן הוא חוק ההסדרים, כי בשלוש דקות מה אפשר להגיד על התקציב וגם על חוק ההסדרים? זה החוק האנטי-דמוקרטי ביותר שקיים בפוליטיקה הישראלית, בספר החוקים הישראלי. הממשלה בוחרת לעצמה את חבילת החוקים הסוציאליים שיש להם עלות כספית, ודרך חוק ההסדרים היא מחליטה להוציא את העוקץ שלהם, לנטרל אותם מכל אפקט. ואז חוק שחוקק ביוזמת הסיעה שלנו לפני ארבע-חמש שנים, ועל זה אני גאה, לחינוך חינם לבני שלוש-ארבע, עדיין לא מוצא את דרכו ליישום מלא. למה? כי זה חוק סוציאלי, כי זה חוק שמיטיב עם השכבות החלשות, זה חוק שמיטיב עם הילדים, זה חוק שיוצר תשתית אנושית בריאה יותר בחברה. כמו החוק הזה, גם חוקים אחרים, גם בנושאי פנסיה ודברים אחרים. 
       
       לכן, אדוני היושב-ראש, אני מתרעם על העובדה שהדיון על התקציב הופך לפארסה, לדיון שבא לשרת את ממשלת השמנת, ממשלת גזל כבשת הרש של העם בישראל, במיוחד של השכבות החלשות, יהודים וערבים. בתקציב הזה אין בשורה, אין בשורה חברתית, אין בשורה אנושית. זה תקציב אכזרי, שמיטיב עם החזקים ומכה בחלשים, ולכן כמובן אנחנו נצביע נגדו. תודה רבה. 
       
היו"ר נסים דהן:
       
       תודה לחבר הכנסת מוחמד ברכה. אם שמת לב, קיבלת שבע דקות לדבר. חבר הכנסת אלי ישי, בבקשה. 
       
רשף חן (שינוי):
       
       הוא לא פה. 
       
היו"ר נסים דהן:
       
       הוא פה, אתה לא רואה? תשים משקפיים. הנה הוא, הוא פה כל הזמן. 
       
רשף חן (שינוי):
       
       - - - 
       
היו"ר נסים דהן:
       
       היושב-ראש הוא בדרך כלל ממלכתי. 
       
אליהו ישי (ש"ס):
       
       אדוני היושב-ראש, לא תמיד היושב-ראש ממלכתי. היתה להם פעם יושבת-ראש, ועוד לפני שאמרתי מלה, באתי, אמרתי משפט קטן, ביקשתי לומר משהו, לא קריאה ראשונה, לא שנייה, לא שלישית, לא קריאה לסדר אלא ישר – קום וצא החוצה. הביאה את כל הסדרנים. זה יכול לקרות רק בשינוי. 
       
חמי דורון (שינוי):
       
       מה אתה רוצה, חבר הכנסת ישי?
       
היו"ר נסים דהן:

	חבר הכנסת חמי דורון, אני קורא אותך לסדר פעם ראשונה.
       
אליהו ישי (ש"ס):
       
       זה יכול לקרות רק בשינוי, רק בשינוי זה יכול לקרות. אגב, זה קורה בשינוי לא בשינוי, אלא בצורה ישירה. 
       
היו"ר נסים דהן:


	חבר הכנסת חמי דורון, אתה מפריע. חבר הכנסת רשף חן, פעם ראשונה. 
       
אליהו ישי (ש"ס):
       
       אדוני היושב-ראש, אני הולך לדבר על התקציב ולא על שינוי. אני מודה שבחודשים הראשונים, גם קצת לפני הבחירות וגם אחרי הקמת הממשלה, היא בכל זאת הצטיירה כמפלגה עקבית, שיש לה דרך. האמת היא שהיתה לה דרך: לזלול חרדים, לשנוא חרדים, לרדוף חרדים, לפגוע בספרדים, לדכא את העניים. יש להם דרך, מה אני אעשה? אבל הציבור לא האמין שהם כל כך רציניים, השר שרנסקי. הציבור מבין עכשיו שזאת מפלגה לא רלוונטית, מפלגה שאין לה זכות קיום, מפלגה שהיתה לה תקלה בבחירות האחרונות, מפלגה שהולכת ונעלמת. ואני אומר שבעזרת השם כן יהיה, כך יהיה בעזרת השם. מפלגה שחרתה על דגלה את שנאת הדת, היהדות, תורת ישראל ומסורת ישראל ושירותי דת וציבור ספרדי ומזרחי וציבור העניים, זאת מפלגה שאין לה קיום בכנסת ישראל. זאת מפלגה שהיתה צריכה מזמן לצאת אל מחוץ לחוק ולא להיות בתוך כנסת ישראל. אני מקווה שאכן זה יקרה. הרי הציבור יעניש אתכם בבחירות הקרובות, בואו נמתין, זה יקרה די בקרוב, בעזרת השם. 
       
רשף חן (שינוי):
       
       - - - לא לעצור את הנשימה. 
       
חמי דורון (שינוי):
       
       נראה את מי יענישו, אני חושב שזה יהיה אתכם. 
       
היו"ר נסים דהן:
       
       חברי הכנסת חמי דורון ורשף חן, למה החלטתם להפריע היום? לכל מי שעומד כאן אתם מעירים הערות. חבר הכנסת חמי דורון, אני אצטרך להוציא אותך מהמליאה, כי אתה מפריע עכשיו בכוונה. זאת כבר לא קריאת ביניים. 
       
חמי דורון (שינוי):
       
       אדוני היושב-ראש, אני שואל אם הכול מותר. 
       
היו"ר נסים דהן:
       
       אדוני חבר הכנסת חמי דורון, נא לא להפריע. רשות הדיבור רק לחבר הכנסת אלי ישי. 
       
רשף חן (שינוי):
       
       אבל יש גבול.
       
אליהו ישי (ש"ס):
       
       רשף, תמיד ריחמתי עליך, זה בסדר. אני מבין אותך, מה אני אעשה? עוד כמה חודשים תהיה חבר כנסת, מה אני יכול לעשות? תיהנה מזה. כל שינוי יצטרכו ללכת הביתה, מה לעשות?
       
רשף חן (שינוי):
       
       תגיד: אם ירצה השם. 
       
אליהו ישי (ש"ס):
       
       אדוני היושב-ראש, חברי חברי הכנסת, אני לא אסתיר שיש פה תהליך התנתקות של ממשלת ישראל מאזרחי מדינת ישראל. אני יודע שההתנתקות בתהליך המדיני יצאה לדרך, אבל לבי על ההתנתקות מהשכבות החלשות, לבי על ההתנתקות מהקשישים, לבי על ההתנתקות מהילדים הרעבים, לבי על ההתנתקות מהחד-הוריות, לבי על ההתנתקות מהחולים והנדכאים בחברה הישראלית, לבי על ההתנתקות ממסורת ישראל. אני חושב שהתקציב שמובא לאישור הכנסת, ושככל הנראה יצביעו עליו מחר, הוא תקציב קשה, הוא תקציב רע, ויש בו קיצוץ נוסף בקצבאות הילדים. דוח העוני אומר וזועק, שיש סכנה גדולה מאוד לעוני בקרב ילדי ישראל. 

רשף חן (שינוי):
       
       אתה חייב להיזהר, בקריאה השלישית אתה תצביע בעדו. 
       
אליהו ישי (ש"ס):
       
       עוד 100,000 איש ירדו אל מתחת לקו העוני בגלל שינוי. הם, שאמורים לייצג את שכבות הביניים; הם, שאמרו שהם ייצגו את שכבות הביניים - הורידו 100,000 איש אל מתחת לקו העוני. על זה צריך לעשות ועדת חקירה ממלכתית. זאת כבר רשעות. 
       
       זה תקציב קשה, תקציב שגורם – אני אומר את זה פה בצורה מפורשת, זה מוקלט וגם כתוב ואפשר יהיה להוציא את זה בדוח העוני בנובמבר הבא – תקציב שיביא עוד רבבות אל מתחת לקו העוני, ובפרט בקרב ילדי ישראל. אם היום כל ילד שלישי הולך לישון בלי אוכל, מחר זה יהיה כל ילד שני. זאת ממשלה שמרעיבה ילדים; זה תקציב שמביא קטסטרופה על ילדי ישראל, עוני, מצוקה, פגיעה בקשישים, בסל התרופות, בנושאים חברתיים, במערכת החינוך ובמערכות הרווחה. משרד הרווחה ממילא קורס ולא עומד בנטל, יש התעלמות מוחלטת מכל הצרכים. 
       
       אנחנו, כמובן, נצביע נגד התקציב, בעזרת השם, מחר. אני באופוזיציה ואני מוכרח לומר, שאולי הממשלה נהנית מזה שאין אופוזיציה, כי יושב-ראש האופוזיציה מייצג חלק מסיעת שינוי, כי חלק גם נגדו. הוא בטח לא מייצג את המפד"ל, לא את האיחוד הלאומי, לא את יחד - הם יסכימו אתי; לא את הערבים, גם הם מסכימים אתי. הנה, רן כהן אומר שהם לא מייצגים את יחד. הם בטח לא מייצגים את ש"ס. אז את מי הם מייצגים, ריבונו של עולם?
       
רשף חן (שינוי):
       
       את מי אתה מייצג?
       
אליהו ישי (ש"ס):
       
       את מי הם מייצגים? אני מאוד מצר על כך שיושב-ראש שינוי הוא ראש האופוזיציה. יש בידו מיקרופון לגדף ולחרף את מערכות ישראל. לא הסתרתי את העובדה שנאבקתי ונלחמתי על כך שטומי לפיד לא יהיה יושב-ראש האופוזיציה. הבאתי 28 חתימות. החוק אומר: או המפלגה הראשונה בגודלה – שינוי עם 14 מנדטים – או מפלגה שמביאה רוב באופוזיציה. הבאתי 28 וחסר לי קול אחד, שיהיו לי 29, ואז טומי לפיד לא יהיה ראש האופוזיציה. לא מעניין אותי אם אני אהיה, אני מוכן לא להיות. 
       
רשף חן (שינוי):
       
        - - - פריצקי.
       
אליהו ישי (ש"ס):
       
       לא, את פריצקי עוד לא השגתי. אני מוכן לא להיות. חשוב לי שאיש שמחרף את מערכות ישראל, יהיו לו פחות במה ופחות מיקרופון, שיפסיק לדבר שטויות, שיפסיק לשקר לעם ישראל, יפסיק להוליך שולל את עם ישראל ויפסיק לחזק את הממשלה, מהאופוזיציה, נגד העניים; שיפסיק מהאופוזיציה לרמוז שאו-טו-טו הוא נכנס לקואליציה, ושיפסיק לשקר לאזרחי מדינת ישראל, לנפגעי שינוי; ושיגיד: נכשלתי. שיקום וילך הביתה. בטח שלא ייצג את האופוזיציה. 
       
       אדוני היושב-ראש, התקציב הוא תקציב קשה, הוא תקציב רע, הוא תקציב חמור. מי שמצביע בעד התקציב הזה מביא עוד עשרות אלפי נפשות אל מתחת לקו העוני. לא הסתרתי ואמרתי, שאם יהיה שינוי משמעותי בתקציב, אם אני יודע שאני מחזיר כמה מאות מיליוני שקלים לשכבות החלשות, אני מוכן לשקול אפילו את ההימנעות שלי. אמרתי את זה קבל עם ועדה. אם אני יודע שמחזירים כמה מאות מיליונים לפיות הילדים הרעבים, שילכו לישון עם ארוחה קלה, עם משהו, עם כריך עם טיפת שוקולד, כדי שיוכלו לישון כמו בני-אדם, זה שווה לי, אף שאני נגד הממשלה והצבעתי נגד הממשלה ואני לא מתכונן להיכנס לממשלה. אם יהיו הישגים חברתיים למרות כל התקופה - אלקטורלית לש"ס לא משתלם להיכנס לממשלה. 
       
       אם אכן יהיו הישגים חברתיים, נוכל לתמוך או להיכנס אך ורק למען השכבות החלשות, אך ורק אם אני יודע שאני מחזיר מאות מיליונים גזולים מפיות הרעבים, הילדים, החד-הוריות, הקשישים והחולים. אם החזרנו לכיסו של כל אחד ואחד את מאות השקלים, אני אעשה את זה בלי תענוג גדול, בלי חשק, ואני אוותר על הצהרת אמונים לממשלה, כי אין לי עניין להיכנס לממשלה. אני אהיה מוכן לתמוך, ובלבד שאדע שאני מסתובב ברחוב, אני מסתכל בעיניים של הילדים הרעבים והמשפחות שקורסות ואומר: לך החזרתי 300 שקל, לך 700 שקל, לך 1,500 שקל, לך 2,000, כל אחד לפי גודל המשפחה שלו וכל אחד לפי מצבו הכלכלי. 
       
רן כהן (יחד):
       
       הם לא רוצים לתת לכם?
       
אליהו ישי (ש"ס):
       
       בינתיים לא נותנים. אם ייתנו, אני מוותר על שרים בממשלה. אני אעשה הכול כדי שאם אנו ניכנס בסוף - בלי שרים בממשלה. לא רוצה להיכנס לממשלה. נשב ונתמוך בתנאי אחד, שאני יודע שהשכבות החלשות, שיפרתי את מעמדן, ושירותי הדת, הצלתי אותם מהנזקים של שינוי. זה לפחות דבר שאומר לי, שאני יכול עוד להיכנס. 
       
       רן, שאלת שאלה טובה. אין לי בעיה להישאר באופוזיציה עוד שנה, אך אני לא דואג לעצמי. אני דואג לאותם אנשים רעבים. יש משפחות שלא יכולות עוד יום אחד להמשיך - עיקולים בבנקים, משכנתאות חוזרות, אין להם מה לאכול, אין תרופות לילדים שלהם. אני מכיר משפחות שיש להן ילדים עם דלקת גרון, עם שפעת, עם אנגינה חזקה, ואין להן כסף לקנות אנטיביוטיקה. אם אני בא לממשלה ומחזיר להם את התרופות האלה, שיוכלו להתקיים, אותם ילדים רעבים, ויקבלו ארוחת ערב ולא יישנו רעבים, אני בשבילם מוכן לעשות הכול. 
       
       השנה הזאת לפחות אני יודע שהחזרתי מאות מיליונים לאותם אנשים, כי בלי המאות מיליונים האלה הם באמת קורסים. הם מתמוטטים. הם מגיעים לחרפת רעב. יש חרפת רעב. מי שאומר שאין חרפת רעב אינו מבין על מה הוא מדבר. שיסתובב בשטח ויראה את זה. שיסתובב בשכונות ויסתובב בבתים ויראה מה זו חרפת רעב. ויש חרפת רעב. ואם אכן זה יתוקן, אם פה תהיה תפנית, אעשה את זה בלי תענוג גדול, בלי שום חשק, אך  אעשה את זה לפחות מצפונית, שאדע שעשיתי והושעתי את המשפחות האלה, שאני מכיר אותן לא מספרים ולא מסטטיסטיקה. ואם אכן אעשה את זה, אפשר יהיה לשקול אפשרות כזאת. ואם לא, כמובן, נמשיך להיאבק ולייצג את רוב העם. אנו באופוזיציה מייצגים את רוב העם. הקואליציה זה הרוב, אך אנו מייצגים את הרוב בעם ישראל.
       
היו"ר נסים דהן:
       
       תודה רבה לחבר הכנסת אלי ישי. חבר הכנסת ג'מאל זחאלקה, ואחריו - חבר הכנסת עבד-אלמאלכ דהאמשה וחבר הכנסת אורון. ג'מאל, כמה זמן אתה צריך?
       
ג'מאל זחאלקה (בל"ד):
       
       כמה שאדוני ירשה.
       
היו"ר נסים דהן:
       
       תקנון הכנסת – שלוש. אני נותן לך חמש.
       
ג'מאל זחאלקה (בל"ד):
       
       אני מודה מראש לכבוד היושב-ראש. 
       
       רבותי חברי הכנסת, ישבתי באולם והקשבתי לנאומו של שר האוצר, מר ביבי נתניהו. 

היו"ר נסים דהן:
       
       חברי הכנסת שינוי-ש"ס.
       
יצחק כהן (ש"ס):
       
       עד שיש קואליציה בינינו?
       
היו"ר נסים דהן:
       
       אני שמח על הקואליציה הזאת, אבל לא על חשבון הדובר. חברי הכנסת, נא לא להפריע.
       
ג'מאל זחאלקה (בל"ד):
       
       הפרעות צריך לנכות. 
       
       מדובר במסבירן טוב למדיניות גרועה, שגלגל כאן מלים שנועדו להסתיר את האמת ולטשטש את המציאות. המדיניות הגרועה זקוקה לרטוריקה וללהטוטים לשוניים ולתרגילים שגובלים בדמגוגיה כדי להסביר אותה ולייפות אותה. היא כל כך מכוערת, שצריך הרבה קוסמטיקה כדי לכסות עליה.
       
       למשל, שר האוצר אומר, שבעשר השנים האחרונות יש יותר תקציבי העברה ויותר עוני ויותר אי-שוויון ויותר אבטלה, כאילו שתקציבי ההעברה הם הסיבה לזה שיש יותר עוני. זה מקביל לכך שמר נתניהו יאמר, שאם קר לי בזמן שהשמש זורחת, אז השמש היא הגורם לכך שקר לי. השמש מקלה עליו קצת. כנ"ל גם תקציבי ההעברה. לולא תקציבי ההעברה - ואני מפנה את כולם לקרוא את דוחות העוני. יש שם דוח המפרט מה שיעור העניים בארץ בלי הקצבאות ומה שיעור העניים בארץ - הוא יורד בעשרות אחוזים - כשמכניסים את הפקטור של הקצבאות. צמצום הקצבאות גרם לכך שממדי האי-שוויון והעוני גדלו. 
       
       התעסוקה תפתור כל בעיה - וכאן היה תרגיל ממש מתוחכם מאוד. מה עשה מר נתניהו? הוא אמר: כאשר אנשים עובדים, ושני אנשים עובדים בבית, כשיש יותר תעסוקה, אנו מקבלים הורדה במספר העניים. הצופה בבית וחלק מחברי הכנסת, לצערי, חושבים שאכן הצטמצמו ממדי העוני בארץ. הוא דיבר על משהו תיאורטי. הוא הציג משהו תיאורטי, אבל דיבר עליו כאילו זו המציאות. אני רוצה לתקן: ממדי העוני גדלו. תחת מדיניותו של נתניהו ממדי העוני גדלו הרבה יותר מאשר קודם. כל המומחים מסכימים, שהדוח הבא, שיסכם את שנת 2004, שהיא לפי נתניהו שנת הצמיחה הגדולה - היתה שנת הצניחה הגדולה אל התהום של העוני. זו האמת. אז בתרגילים לשוניים, סחור-סחור, מנסים להסתיר את המציאות.
       
       אומרים שמצמצמים. קיצוץ הקצבאות יגרום לאנשים ללכת לעבוד. אדוני היושב-ראש, תרשום לפניך: קיצוץ, סימן קריאה. תעסוקה, סימן שאלה. האנשים לא מקבלים, יש קיצוץ בקצבאות שלהם, קצבאות אבטלה וקצבאות השלמת הכנסה וקצבאות ילדים, אבל הם מחפשים עבודה, ועבודה אין. ואפילו אם נלך למספרים שהאוצר פרסם, שנוצרו 80,000 מקומות עבודה, הרי באופן רגיל נקלטים עובדים חדשים בעשרות אלפים. קצב הגידול בתעסוקה שמר נתניהו מתהדר בו הוא פחות מעשירית מקצב הקיצוץ בקצבאות השונות. וכאן נוצר פער שיגדיל את העוני, את האי-שוויון. 
       
       אנו יודעים ורואים את הדוחות החמורים, ונשאלת השאלה תמיד, אנה אנו הולכים? יש מציאות של אי-שוויון גובר, יש מציאות של עוני גובר. האם יש תקווה? לאיזו מנהרה אנו נכנסים? האם יש תקווה? לא, אין תקווה, כי המדיניות הזאת תגביר את האי-שוויון ותגביר את העוני. אין כאן שינוי. התקציב שהונח בפנינו הוא תקציב קטסטרופלי מבחינה חברתית.
       
       אדוני היושב-ראש, אני רק רוצה לומר משפט אחד על האוכלוסייה הערבית בארץ. זו לא גזירת גורל שמיעוט לאומי יהיה מופלה ומצבו יהיה קשה מבחינה סוציו-אקונומית. יש מיעוטים רבים בעולם שיחסית לשאר התושבים מצבם אפילו יותר טוב; לא רק שוויון, ולפעמים יש שוויון. הנה הבסקים בספרד, ממוצע רמת החיים שלהם יותר גבוה משל שאר הספרדים; הסיקים בהודו - יותר גבוה משאר ההודים; היהודים - בכל מקום כמעט; הצרפתים בקנדה - זו לא גזירת גורל. אנו חברה עם פוטנציאל אדיר של יכולת התפתחות כלכלית וחברתית. אנו לא נחשלים, אנו מנוחשלים. מדיניות כלכלית אחרת תביא לצמיחה אדירה ברחוב הערבי ויכולה להביא לשוויון סוציו-אקונומי ובר-הגנה. המדיניות הנוכחית חוסמת את הדרך לשוויון. תודה רבה.
       
היו"ר נסים דהן:
       
       חבר הכנסת עבד-אלמאלכ דהאמשה.
       
עבד-אלמאלכ דהאמשה (רע"ם):

       כבוד היושב-ראש, מכובדי השר, חברי חברי הכנסת, בתקציב המוגש לנו היום ממשיכה הממשלה באותה מדיניות של קיצוצים, מה שהם קוראים רפורמה ועוד שמות יפים. מר נתניהו יודע איך לתאר תיאורים ציוריים לפעמים, לשאוב למעלה ולשאוב למטה, אבל התוצאות הן ברורות. 
       
       בתקציב הנוכחי יש קיצוץ של 6 מיליארדים ו-300 מיליון שקלים נוספים. הקיצוצים בשנים 2001 עד היום ביחד הם כ-60 מיליארד שקל. 60 מיליארד שקל קיצוצים במשך ארבע-חמש השנים האחרונות, פירושו של דבר קרוב לשליש התקציב של המדינה. ניקח לחוד את החובות שהם 36% מהתקציב הכללי, או בלשון מיליארדים: 94 מיליארד, התקציב הכללי נשאר 170 מיליארד. מתוך 170 מיליארד אלה, אילו היינו צריכים לקבוע תקציב באותה רמה של 2001, היו צריכים להוסיף 60 מיליארד לתקציב החברתי. ואת זה מר נתניהו לא רק איננו עושה, אלא הוא פועל בצורה מכוונת כדי לפגוע בעניים, וכדי להמשיך להעשיר את קופת העשירים. זוהי התוצאה וזוהי המדיניות. 
       
       ברשותך, אדוני היושב-ראש, כדי שלא אאבד הרבה זמן אני כבר אעבור לשפה הערבית בשביל מאזינינו ושומעינו הערבים. 
       
       	(נושא דברים בשפה הערבית; להלן תרגומם לעברית:
       
       בשם האל הרחמן והרחום. הנושא הוא תקציב המדינה לשנת 2005. תקציב זה עומד על 264.4 מיליארד ש"ח.  ממיליארדים אלה, שליש בקירוב, 94 מיליארד ש"ח, מיועדים לחובות, בשעה ש-170 מיליארד ש"ח הנותרים מתחלקים כדלהלן: לביטחון – 53 מיליארד ש"ח; לשלטון, מינהלה, משכורות, ועובדי הממשלה – 13.8, כלומר 14 מיליארד ש"ח; למשרדים הממשלתיים – 23 מיליארד ש"ח. הסכום הנותר מיועד לצרכים החברתיים, ולשכבות החלשות, ומסתכם ב-80 מיליארד ש"ח.
       
       אמרתי שהקיצוצים בשנה זו עומדים על יותר מ-6 מיליארדי ש"ח מהתקציב הכללי. אם אנו לוקחים את הקיצוצים משנת 2001 ועד היום, הרי שהם מסתכמים ב-60 מיליארד ש"ח בקירוב. סכום זה נגרע כולו מהתקציבים שיועדו לשכבות החלשות באוכלוסייה, והוא תוצאה של מדיניות הקיצוצים שהנהיג מר נתניהו. הוא קיצץ 60 מיליארד ש"ח מתקציבן של השכבות החלשות, מקבלי קצבאות הביטוח הלאומי, הנכים, החולים, הקשישים והמשפחות ברוכות הילדים, ובו בזמן הוא נתן הנחות במסים והעשיר את השכבות העשירות. כל המיליארדים שלטענתו נחסכו ממדיניות הקיצוצים, חוזרים למעשה לעשירים - בעלי ההון והמאיון העליון באוכלוסייה, ואת הרווחים הם משלשלים לכיסם. זאת, בשעה ששאר האוכלוסייה, ובפרט השכבות העניות, הם המשלמים - 60 מיליארד ש"ח מקצבאותיהם לאורך חמש שנים – ומתוכם 6 מיליארדים רק בתקציב זה. 
       
       תקציב זה הוא תקציב פושע ואיננו יכולים להסכים לו, או לתמוך בו. הלוואי שהפרלמנט יבטלו סופית ויחזירו לשר האוצר, כפי שהתכוונו לעשות לפני חודש. תודה.)
       
היו"ר נסים דהן:
       
       תודה רבה. חבר הכנסת חיים אורון. 
       
חיים אורון (יחד):
       
       אדוני היושב-ראש, חברי הכנסת, שמעתי קטעים מנאומו של שר האוצר בנימין נתניהו, והוא אומר את הדברים לא בפעם הראשונה. בהחלט יש סדרת נתונים שיש מה להתברך בה. להתפאר? אולי טיפה פחות. הוא מנכס את הכול לעצמו. אנחנו עשינו את היורו, ואת הצמיחה בעולם. אבל יש גם חלק שקשור במדיניות הממשלתית. 
       
       אבל, מה שהוא חמור וחוזר ונשנה, כל הזמן, יש סדרות של נתונים שהוא לא מכיר אותן, הן בכלל לא קיימות. אני אביא דוגמה, אני אביא נתון אחד שהוא אמר אותו פה והוא מתברך בו מאוד: הורדת נטל המס גם השנה ב-2 מיליארדי שקלים; בשנתיים האחרונות - 5.5 מיליארדי שקלים. בחלק מסוים הוא היה חיובי. למשל, הורדה של 1% במע"מ. כשאתה בודק את סך כל המסים הישירים והמסים העקיפים, חבר הכנסת פריצקי, המסים העקיפים לא ירדו. סך כל המסים העקיפים לא ירדו - סולר, בלו, דלק. אפילו כל מי שלא גמר MIT יודע שמסים עקיפים הם רגרסיביים. אנחנו בשיא עולמי, ובטבלאות שביבי נותן הם אינם. 
       
       אני אביא דוגמה נוספת שהוא משתמש בה היום. אנחנו מוכנים להגדיל את הגירעון ב-0.4% לצורך ההתנתקות. קודם כול, אני בעד. אני בעד פעמיים. פעם אחת, כי אני בעד תקציבים להתנתקות; פעם שנייה, אנחנו שוברים את חוקי הפיזיקה, כי 3%  גירעון זה פיזיקה. ושר האוצר הצליח לשבור את חוקי הפיזיקה. אפשר לחרוג ב-0.4% להתנתקות. 
       
        אבל מה הוא אומר? אם זה יהיה יותר, וכולם יודעים שזה יהיה יותר, אנחנו נוריד flat. הוא יבוא לוועדת הכספיים ויגיד:flat  מהתקציב. מה זה flat מהתקציב? flat מהתקציב זה על חשבון השכבות החלשות באוכלוסייה, שהן נזקקות לתקציבים האלה יותר מהממוצע. כשמורידים בבריאות flat מורידים מהשכבות החלשות. אגב, שכבות שעבורן אם זה לא בתקציב זה איננו, זה אפס, בעוד השכבות החזקות גם הן נפגעות אבל יש להן תחליפים. flat בחינוך פוגע בחלשים. flat ברווחה, ללא ספק. מי נזקק לשירותי רווחה? 
       
       אז מה זה הדיבור הזה? הרי הוא מתחיל מהוויכוח שמתנהל זה שנתיים, שנעלו את התקציב בגידול של 1%, כחצי מהגידול הטבעי, ובכך בעצם קובעים שהתקציב הוא בתוך סד, ואם יש צמיחה של 4%, אפשר היה להעלות את התקציב במחצית הצמיחה. גם אז שיעור התקציב בתל"ג היה יורד כי הצמיחה היתה 4%, כי המרכיב המרכזי במדיניות הוא צמצום השירותים החברתיים והציבוריים והגדלת הנטל על השכבות החלשות, ולא צריך לטעות בעניין הזה משום בחינה. זאת המשמעות המרכזית של המדיניות. 
       
       מה לא היה אפשר להחליט בשנה של התנתקות, שלא מפחיתים 2 מיליארדי שקל במס הכנסה בדרגות הגבוהות, אלא מפחיתים רק בדרגות הביניים? שלא מורידים השנה מס חברות? חברי שינוי, אתם תצביעו  נגד התקציב בגלל 290 מיליון שקל של אגודת ישראל. אני לא בעד 290 מיליון שקל אלה, אף שאני אומר לכם, אם אני מחליט לבד עם רן כהן, מחצית מהסכום הזה היינו מסכימים לו. לא לכולם; להחזרת התשלומים לגנים, לא לישיבות. על זה הסיפור? וכל הדברים האחרים לא חשובים? הרי אתם תומכים בהם. 
	
       אני מצביע נגד התקציב לא בגלל ה-290. גם אם אין 290 אני מצביע נגדו. גם לא בגלל ה-600 של מפלגת העבודה, שאגב, לחלק מהמטרות אני מסכים. אגב, זה חלק מהמטרות שלכם, מה הדיבורים האלה? 
       
רשף חן (שינוי):
       
       רשימת הדרישות של מפלגת העבודה מאוד דומה לרשימה של - - - אין לנו בעיה. 
       
חיים אורון (יחד):
       
       בסדר, אבל בוא נקיים את הדיון המהותי, הדיון המהותי בוויכוח שמתנהל בבית הזה, ואתם תפסתם בו צד מאוד ברור. אתם היום עם ביבי. אבל מה? יש לכם פטנט אחר. כל אחד יש לו אחוזה. מלי פולישוק דואגת למדע. היא רוצה עוד 800 מיליון שקל למדע. אני שואל אותה: מאיפה? לממשלה קטנה אין כסף למדע. עוד פעם לישיבות ישלחו אותנו? עוד פעם לקצבאות ילדים ישלחו אותנו? כבר אין שם. 
       
אילן שלגי (שינוי):
       
       לא, אנחנו נשלח אותם להתנחלויות. 
       
חיים אורון (יחד):
       
       בחייך, אל תתחרה אתי בהתנחלויות. תאמין לי, אל תתחרה אתי בהתנחלויות. אתם ישבתם בהתנחלויות. הרי אתם לא פרשתם מהממשלה בגלל 2 מיליארדי שקלים להתנחלויות. 
       
אילן שלגי (שינוי):
       
       גם אתה היית בממשלת רבין. 
       
חיים אורון (יחד):
       
       לא פרשתם בגלל זה. תשמע, אנחנו לא שווים, בגלל זה אתם עליתם לשלטון. 
       
היו"ר נסים דהן:
       
       חבר הכנסת אורון, אתה החלטת לנהל דיאלוג? על חשבון הזמן של אחרים. 
       
חיים אורון (יחד):
       
       אתה יודע שאני אוהב לנהל דיאלוג. לכן, אדוני היושב-ראש, המחלוקת האמיתית עם המדיניות של הממשלה הזאת – שאתם, איך אתם אומרים? לולא ה-290 שקלקלו לכם את השורה, הייתם תומכים בה. אנחנו לא תומכים בה, כי אנחנו רוצים להציג מדיניות אלטרנטיבית, והיא קיימת. 
       
היו"ר נסים דהן:
       
       חבר הכנסת יוסף פריצקי. אחריו - חבר הכנסת עזמי בשארה, ואחריו – חבר הכנסת יורי שטרן. בבקשה, אדוני, שלוש דקות. 
       
יוסף פריצקי (שינוי):
       
       אדוני היושב-ראש, אדוני השר, כנסת נכבדה, הכנתי נאום לקראת הקריאה הראשונה של התקציב הנוגע לתקציב, אבל אינני יכול שלא להתייחס למה שקרה כאן אתמול. הרי אין שגשוג כלכלי בלי הסדר מדיני; את זה אפילו שר האוצר מבין ואף אומר את זה, רק שלתפיסתו, ההסדר המדיני שהוא שואף אליו, לא ברור לי לאיזה שגשוג כלכלי הוא יביא. 
       
       אבל אתמול קרה דבר מופלא כאן, בכנסת הזאת. אני, בקולי – ואני גאה על כך, ואני אומר את זה כאן, מעל הדוכן, בקולי קיימתי את הממשלה שתבצע התנתקות. 
       
       אז אני מבין את מורדי הליכוד, בהחלט. אני מבין את בני אלון, מבין אותו. על זה הוא הלך לבחירות, הוא לא מוכן לוותר על אף שעל. אני מבין מצוין גם את חברי, פרופסור אלדד. ואני מבין את סיעת ש"ס, שהיא ימנית. אני לא מבין 14 איש שהלכו לציבור והצביעו אתם ביחד, שהיינו יכולים לקום היום בבוקר והכותרת היתה: הפרלמנט לא אישר את ממשלת ההתנתקות. נטרפה עליכם דעתכם, או מה? אתם מצטלמים עם האנשים האלה? אתם? 
       
       אז אני מבין. יש חלק בסיעת שינוי שהצהירו על עצמם בגלוי שהם בימין. יפה. אמרו: אנחנו לא רוצים. טומי לפיד הרי הציע לפוצץ מכוניות תופת, פעם. כנראה לעת זיקנה אדם חוזר אל שורשיו. אבל החבורה הזאת, שיושבת שם, שהיה לי פעם הכבוד המפוקפק להשתייך אליה,  מצביעה פה-אחד נגד ממשלת התנתקות? מה היה קורה, חס וחלילה, אם היינו קמים בבוקר ולא היתה כאן ממשלה כזאת? מה היה מצב השווקים בעולם? מה היה קורה ברשות הפלסטינית? מה היה מצב איגרות החוב של מדינת ישראל? איך בכלל היינו נראים? 
       
אליעזר כהן (האיחוד הלאומי - ישראל ביתנו):
       
       - - -
       
יוסף פריצקי (שינוי):
       
       ועכשיו, בכל הכבוד הראוי, גם מצביעים נגד התקציב. חבר הכנסת חיים אורון, ג'ומס, ידידי, אני חולק על גישתך הכלכלית, אבל אתה צודק: זה תקציב ששינוי צריכה להצביע בעדו. אתה צודק. זה תקציב שתואם את משנתי הכלכלית. אנחנו לא מסכימים. מותר לנו. עכשיו - אני לא רוצה להעביר 290 מיליון שקלים ליהדות התורה. דרך אגב, סיעת שינוי, אחרי שאני כבר לא הייתי, לכאורה, בשורותיה, הסכימה לשבת עם יהדות התורה. איך אמר אברהם פורז? איך הוא קרא להם? - "הווזלין". דרך אגב – ביטוי? אתה יודע, יש אנשים שחושבים מהראש, יש אנשים שחושבים מהלב, מי שקורא לאנשים "וזלין", אני לא יודע מאיפה הוא חושב. "הווזלין", הוא אמר להם. נשב עם יהדות התורה, העבודה והליכוד. בבקשה, הנה. יושבת העבודה, יושב הליכוד, ויהדות התורה, ומה אתם עושים? 
       
       עכשיו ברור, הרי למה נעשה הדבר הזה – את זה נעשה בנאום אחר. אני מודיע לך, אדוני היושב-ראש, יש לי הסתייגויות לתקציב. אני אביא אותן, אני אבקש להצביע עליהן, אני אנהל משא-ומתן עם שר האוצר, אני חושב שצריך להגביר במקומות מסוימים ולהפחית במקומות אחרים, ולא כאן המקום לפרט. אבל אני נאמן למה שהלכתי אתו לציבור. אני חושב שההפרטה היא ראויה, אני חושב שהקיצוץ הוא נכון, אני חושב שזו מדיניות כלכלית נכונה, ובשביל 290 מיליון שקל, שחבל לי עליהם, לא אבגוד בעקרונותי. תודה רבה. 
       
היו"ר נסים דהן:
       
       תודה רבה. חבר הכנסת עזמי בשארה. 
       
עזמי בשארה (בל"ד):
       
       אדוני היושב-ראש, חברי הכנסת, הדיון בתקציב, כמובן, מתקיים בצלו של המצב הלא-תקין בכנסת, שבו אין חפיפה בכלל בין הרוב הקואליציוני לבין הרוב האמיתי של הממשלה, ואין חפיפה, כפי שאנחנו מבינים מעמיר פרץ, בין הרוב הקואליציוני שאליו הוא משתייך מאתמול לבין הרוב הכלכלי, שתומך במדיניות החברתית. מצב מוזר. אגב, הוא גם, בצורת מה, בגלל ההחתמות של ש"ס – הוא גם נמצא באופוזיציה, לא רק בקואליציה. 
       
היו"ר נסים דהן:
       
       כבוד השר שרנסקי, אתה עוזב? אני אצטרך להפסיק את הישיבה. 
       
השר נתן שרנסקי:
       
       - - -
       
היו"ר נסים דהן:
       
       אני מצטער, אני לא אנהל ישיבות אם אין כאן נציגות לממשלה, במיוחד בנושא התקציב. תודה. 
       
עזמי בשארה (בל"ד):
       
       לכן, אדוני היושב-ראש, אני חושב שזה מצב שלא יכול להימשך הרבה זמן. גם ההחתמות של ש"ס – הם גם פנו אלי בכמה מקרים, בעניין ראש האופוזיציה וכו' - - - 
       
היו"ר נסים דהן:
       
       מזכירות הכנסת, נא לדאוג שיהיה שר מחליף. 
       
עזמי בשארה (בל"ד):
       
       אין הרמוניה, לא בקואליציה ולא באופוזיציה, אין מבנה בכלל, פוליטית, ובצל זאת אנחנו צריכים להתקדם בדיונים על התקציב; תקציב, אגב, שחלק מהאנשים שיושבים באופוזיציה היו בין אלה שהחליטו עליו, להוציא את 290 המיליון שהלכו למוסדות התורניים של אגודת ישראל. בדרך כלל לא התייעצו אתנו.  במקרים כאלה, מבחינתי זה היינו הך כמעט. גם מפלגת העבודה ישבה בספסלי האופוזיציה לתקציב, בכל מקום אפשרי, ועכשיו היא תצביע בעד התקציב. אני חושב שזה מצב לא תקין. כולנו יודעים זאת. 

גאלב מג'אדלה (העבודה-מימד):
       
       חלו פה שיפורים מאז - - -
       
עזמי בשארה (בל"ד):
       
       כן, כן. אנחנו ראינו את הדרישות של מפלגת העבודה, אבל המבנה, היעדים של התקציב - - -
       
מגלי והבה (הליכוד):
       
       תגיד את זה בקול. 
       
גאלב מג'אדלה (העבודה-מימד):
       
       אמרתי לחבר הכנסת בשארה - - -
       
היו"ר נסים דהן:
       
       חבר הכנסת עזמי בשארה, דבר, כי אתה מבזבז את הזמן שלך. 
       
עזמי בשארה (בל"ד):
       
       כן. על כל פנים, אדוני היושב-ראש, אני חושב שבמקרה כזה אי-אפשר לנהל דיונים רציניים על התקציב, גם אם חברי גאלב מג'אדלה מתפאר בתיקונים שנעשו. 
       
גאלב מג'אדלה (העבודה-מימד):
       
       לא מתפאר, מעמיד דברים על דיוקם: חלו שינויים קלים - - -
       
עזמי בשארה (בל"ד):
       
       אני לא שם אפילו על השינויים הקלים האלה. יעדי התקציב נותרו כפי שהם. בסך הכול מי שמחליט על תקציב המדינה נשאר ביבי נתניהו, והוא הסביר לנו היום את יעדי התקציב. בסדר, יש  שיפור. בסך הכול, השיפור העיקרי הוא שתפסתם ספסלי שרים וסגני שרים. זה השיפור העיקרי. כל שאר השיפורים הם קוסמטיים. בסך הכול, מי שקבע את התקציב, זה מי שקבע את התקציב, ולדעתי יעדיו לא השתנו בכלל. אז תודה על השיפורים, מצוין, אנחנו גם נשמח שיהיו כמה שרים שיהיה אפשר לשתף אתם פעולה. 
       
       בסך הכול, התקציב במבנהו העיקרי הוא תקציב תאצ'ריסטי, ולכן גם חברך עמיר פרץ מצביע נגדו. גם הוא משתייך לאותו זרם של חשיבה. הוא מצביע נגדו, כי הוא תקציב תאצ'ריסטי. אני רציתי להסב את תשומת לב הבית, משום שכל הימים האחרונים אנחנו מדברים על העוני וקו העוני. עומד כאן השר מאיר שטרית, שאני רוחש לו הרבה כבוד, ומדבר על כך שקו העוני הוא קו יחסי. אני טרחתי להסתכל ולקרוא על צורת מדידת העוני בישראל, ואני רוצה להתרכז בנקודה הזאת.  
       
       אם מדידת העוני בישראל תעבור משיטה יחסית לשיטה אבסולוטית, מספר העניים בישראל יגדל ויהיה ההיפך ממה שהממשלה אומרת. כל הזמן אומרים שהעוני הוא יחסי למדינות האחרות, אבל מתברר, אם אנחנו לוקחים סל צרכים שמגדיר מי הוא עני, מי שלא יכול לקנות את הסל הזה נחשב לעני, מתברר ששיעור העניים לפי הלשכה המרכזית לסטטיסטיקה עלה ל-23%, לעומת 17.7%, לפי המודל היחסי של הביטוח הלאומי, ומספר משקי הבית גדל מ-13,018 משקי בית עניים לפי השיטה היחסית ל-418,000 משקי בית עניים, שלא יכולים להרשות לעצמם את סל המצרכים שקבעה הלשכה המרכזית לסטטיסטיקה. הדבר הוא ברור ופשוט ביותר. מדובר על 4,000 שקלים למשק בית של ארבע נפשות. לפי הלשכה המרכזית לסטטיסטיקה, 23% מהאוכלוסייה בישראל לא יכולים להרשות לעצמם סל מצרכים בסיסי הכולל תרופות, אם אנחנו לוקחים את המדידה האבסולוטית לגבי מה זה עוני. 
       
       אנחנו התבשרנו על-ידי מר נתניהו שיש צמיחה, אבל מתברר, לפי כל המדידות האחרונות, שהנהנה העיקרי מהצמיחה הוא העשירון העליון. שני העשירונים העליונים גדל חלקם בהכנסה ל-44% מסך ההכנסה הלאומית של ישראל. היא גדלה ב-3.4% לעומת צמיחה של 4%. יש צמיחה, אבל זו צמיחה מסוג מסוים, שמי שנהנה ממנה אלה שני העשירונים העליונים.

היו"ר נסים דהן:
       
       תודה רבה. חבר הכנסת יורי שטרן, בבקשה.
        
יורי שטרן (האיחוד הלאומי - ישראל ביתנו):
       
       אדוני היושב-ראש, אנחנו חוזרים לדון בתקציב המדינה שהוצע על-ידי הממשלה, כאשר הוא עוד פחות רלוונטי מכפי שהיה קודם. זה תקציב וירטואלי לחלוטין. התקציב הזה בנוי על פלישה גסה לכל מיני תחומים בשביל לקצץ מיליונים או עשרות מיליונים, ואת המיליארדים הגדולים שאמורים להינתן לתוכנית ההתנתקות, להיערכות של אזורים שונים בארץ, שמעולם לא היו על סף קו העימות, או היו לפני 1967 והיום הופכים להיות שוב אזורי עימות אמיתיים, מעבירים להסכמים הקואליציוניים שעלותם מיליארד שקל לפי כל ההערכות. התקציבים האלה לא נכללים בתקציב המדינה. איפה משרד האוצר מחפש את החסכונות? הדוגמאות הרבות ניתנו פה, ואני אציין כמה סעיפים קטנים. 
       
       תוכנית קליטת מדענים עולים, קמ"ע, ראשי תיבות של קליטת מדענים עולים - לפי התוכנית הזאת, 500 מדענים בלבד מאותם אלפים שהגיעו מברית-המועצות לשעבר ומשאר ארצות תבל בעשר או 15 השנים האחרונות נקלטו באוניברסיטאות בישראל, הודות לתוכנית הזאת. מחוץ למערכת הזאת של קמ"ע, יש עשרות בודדות של מדענים שנקלטו. הודות לקמ"ע, העלייה נכנסה לעולם האקדמיה הישראלי, בתת-ייצוג לעומת הפוטנציאל המדעי שלה. מדענים עולים הפסיקו לעלות ארצה, ואותם 500 שמועסקים היום באוניברסיטאות, כל שנה והשנה במיוחד, החרב מעופפת על ראשיהם, כי הקיצוץ המוצע על-ידי האוצר הורס את התוכנית כולה. זה קיצוץ של 15% בלבד מהתקציב של התוכנית, אבל התוכנית בנויה על הסכם בין הממשלה לבין האוניברסיטאות. 
       
       קליטת מדענים עולים נעשית במסגרת תוכנית קמ"ע, שהיא מסגרת של הסכם קבע בין ממשלת ישראל לבין האוניברסיטאות; יש החלטת ממשלה על כך משנת 1994 ויש התחייבויות ארוכות טווח של הממשלה. ברגע שההתחייבויות האלה אינן מתקיימות, לא רק שחלק מהמדענים נופל מהתוכנית, אלא האוניברסיטאות לא מסוגלות כלל להמשיך אותה, כי המערכת של המחקר האוניברסיטאי בנויה על קבלת מלגות והשתתפויות מצד הגורמים הבין-לאומיים או גורמים מהשוק הפרטי. זה מחייב בסיס קבוע, בסיס איתן. ברגע שהבסיס האיתן הזה לא קיים, גם הדברים שמתוקצבים היום לא יהיו מתוקצבים מחר. פה האוצר מחפש חיסכון של כמה מיליונים בודדים והורס לשנים רבות את הבסיס של המדע הישראלי וגם את הבסיס של קליטת מדענים עולים.
       
       החיסכון האחר שמשרד האוצר מחפש הוא בתחום של היערכות לרעידות אדמה. החלטת הממשלה מלפני חמש שנים קבעה בסיס של 50 מיליון שקל לחמש שנים, 10 מיליוני שקל מדי שנה, כדי שמדינת ישראל תהיה ערוכה לרעידת אדמה, שכמעט בוודאות תקרה לנו, או למקרה אסון המוני שיכול להיות כתוצאה ממגה-פיגוע או מאיזו תקלה בבתי-הזיקוק או במקומות אחרים, דבר שיכול להביא להתפוצצות ענקית ולפגיעה מסיבית מאוד בתשתיות המדינה ובאוכלוסייה. ההיערכות הזאת מחייבת בדיקת המבנים הקיימים, חיזוק המבנים הקיימים, הערכה בשטח הציבורי, הסברה לציבור הרחב ודברים נוספים. מבקשים לקצץ את התקציב הזה ביותר מחצי, כאשר גם התקציב הקודם לא אפשר לנו להיערך כמו שהיינו צריכים. 
       
       יש תחומים נוספים, אני הבאתי רק שתי דוגמאות. כל אלה תקציבים קטנים וחיוניים. 
       
       ואיפה משרד האוצר? ביד רחבה, אפילו לא סופר את הכסף - בהתנתקות, למשל, חשבו על 2 מיליארדים. היום ההערכה של כל המומחים – בין 6 ל-10 מיליארדים. ואנחנו מכירים את המערכות הביורוקרטיות. איפה שאפשר לחרוג מהמסגרת, הן תמיד תחרוגנה. זאת אומרת שאין ספק שאם ההערכה היא בין 6 ל-10 מיליארדים, זה יגיע ל-10 מיליארדים. 
       
       היום בדקנו את ההיערכות של הרשויות המקומיות ברצועה רחבה יותר של חבל-עזה. אפילו החלטת ממשלה על תקצוב של 300 מיליון שקל למיגון היישובים שנמצאים ברצועה של 7 קילומטרים בלבד מהגבול המזרחי של הגזרה – התקציב הזה עוד לא ניתן. ואנחנו מכניסים יישובים נוספים, כמו אופקים, למשל, והעיר אשקלון, לרצועת העימות, לקו הירי של ה"קסאמים". זה מחייב מיגון של אתרים אסטרטגיים, זה מחייב מיגון של היישובים, זה עוד לא התחיל. ומה עם עפולה וחדרה, שנמצאות גם הן בטווח של 10 קילומטרים – פחות מ-10 קילומטרים, לרבות תחנת הכוח בחדרה – מגבול העימות, מגבול החבלה העתידי, כתוצאה של היציאה מצפון השומרון, אם חלילה תקרה? כל היישובים האלה. ובית-שאן בצד השני, וכל יישובי המועצה האזורית גלבוע, כולם יהיו בטווח הירי של המחבלים. מה עם המיגון שלהם? 
       
       כל ההוצאות האלה שנובעות מהאבסורד הפוליטי – או לא מהאבסורד. נגיד, יש כאלה שחושבים שמשום מה יצא טוב לעם ישראל מהבריחה הזאת, מגירוש היהודים, מהנסיגה מהטרור. אבל גם אלה שחושבים שזה טוב ונכון, איפה הכסף שאמור לפצות, אמור למגן, אמור לחזק? איפה הכספים האלה? הם לא כלולים בתקציב. זה מיליארדים, אני אומר ש-10 מיליארדים זה המחיר הנמוך. ומיליארד תוספת של ההסכמים הקואליציוניים – כל הסכומים האלה לא כלולים בתקציב. 
       
       ולכן, יש לנו מסמך וירטואלי, שבינו לבין המציאות הפיננסית של שנת 2005 יש מעט מאוד קשר. חבל על הזמן של הדיון שלנו על הצעת התקציב הזאת, כי היא הצעה בלתי ריאלית, ולמציאות הפיננסית שנוצרת מהבלגן הממשלתי, מטירוף המערכות של ממשלת שרון, שום דיון תקציבי לא יסייע. 
       
היו"ר נסים דהן:
       
       תודה רבה. חבר הכנסת אילן ליבוביץ, בבקשה.
       
אילן ליבוביץ (שינוי):
       
       אדוני היושב-ראש, חברות וחברי הכנסת, הרי זו הפעם השנייה שאנחנו נתקעים לדון כאן בתקציב המדינה לקראת הקריאה הראשונה, ואני שואל: מה השתנה בין הפעם הקודמת לפעם הזאת? – שום דבר. 
       
       אני רוצה לגעת, אדוני היושב-ראש, רק בשתי נקודות קטנות בתקציב הזה, שמאוד מפריעות, לפחות לי. האחת נוגעת לביטול הפטור ממע"מ באילת. מעריכים את זה במשרד האוצר בסכום של כ-400 מיליון שקלים. אז אני שואל, אדוני היושב-ראש: איפה הוודאות הכלכלית בנושא הזה? הבאנו לפה משקיעים שהקימו בתי-מלון באילת, הבאנו לפה משקיעים שהקימו קניונים באילת, בהנחה שהם יודעים שיש להם פטור ממע"מ. היום באה מדינת ישראל ובהינף יד – כי עכשיו יש בעיות וצריך לשלם לזה או לאחר, או יש מצוקה תקציבית כביכול שאומרת: אנחנו צריכים את 400 מיליון השקלים האלה, ולשם כך אנחנו נבטל את הפטור ממע"מ באילת. 
       
       אני כבר לא נכנס לבעיות של תושבי אילת שמרוחקים ממרכז הארץ, ועלות החיים שם, המחיה, הרבה יותר גדולה מאשר במרכז הארץ - אבל הוודאות של המשקיעים, של אנשי עסקים שמקימים שם עסקים, והביטול של הפטור ממע"מ באילת, באופן חד-צדדי על-ידי המדינה, בעיני מאוד מאוד בעייתי, ואני לא בטוח שהדבר הזה יעמוד בפני בית-המשפט עם אותם המשקיעים שהלכו והשקיעו על סמך הידיעה שהם פטורים ממע"מ כשהם מנהלים את עסקיהם באילת. הדבר הזה יעמוד בפני בית-המשפט. 
       
       דבר נוסף, אדוני. אנחנו נדרשים לאשר את חוק ההסדרים יחד עם חוק התקציב. בית-המשפט כבר אמר את דברו לא פעם ולא פעמיים לגבי רוחב היריעה של חוק ההסדרים והנושאים הכלולים בו. אבל אני רוצה לתת לך רק שתי דוגמאות, אדוני היושב-ראש, מפרק ט' לחוק ההסדרים שעוסק בתקשורת. ואני שואל אותך, סגן השר בוים: במה קשור הנושא של מתן רשיונות לרדיו בשיטה הספרתית ושל קידום התחרות בפרסום ברדיו לנושא תקציב המדינה או לחוק ההסדרים? מדוע אי-אפשר לעשות את זה בחקיקה נורמלית, בדרך נורמלית שבה מקיימים דיונים? למה צריך לעשות את זה באיזה הליך מזורז, שיפצלו את חוק ההסדרים לוועדת הכלכלה, וייתנו לה מעכשיו בערך עוד חצי שעה כדי לסיים את הדיון, כי חייבים להעביר את חוק ההסדרים? 
       
       או נוסף על זה, תיקון לסעיף 76א לחוק, שמדבר על כך שתחנות רדיו אזוריות יוכלו להפיק שידורי רדיו ארציים. תאמר לי אתה, מה הדחיפות להעביר את זה בחוק ההסדרים? אלא אם כן חוששים שהחוק הזה הוא לא ראוי, התיקון הזה הוא לא ראוי, והרי נתנו רשיונות לרדיו האזורי לפעול באזור שלו, ולא שישדר חדשות ברמה הארצית, ויודעים שיהיה קושי להעביר חוק כזה בהליכים רגילים, ואז מנסים לדחוף את זה אל תוך חוק ההסדרים, כדי להעביר את זה בהליך חקיקה מזורז, כשאתה יודע, אדוני סגן השר, שכבר נאמר על-ידי בית-המשפט העליון שהדבר הזה לא ראוי. 
       
       אני חושב שבנושא הזה אנחנו צריכים ללמוד ופעם אחת לשים לזה סוף. לא להכניס דברים - יכול להיות שיש דברים שצריכים להיכלל בחוק ההסדרים: כל הנושא של הביטוח הלאומי, של קופות הגמל, דברים שנוגעים לתקציב המדינה. אך נושא כמו התקשורת, או אפילו הבריאות, הקמת קופת-חולים חמישית, מה זה קשור לתקציב המדינה? מדוע זה חייב להיות כלול בחוק ההסדרים? אני חושב שהדבר הזה, אנחנו חייבים לשים לו סוף, ומוטב, מה שנקרא, לעשות את זה פעם אחת ולתמיד, ולקיים בזה דיון רציני, ואני חושב שזאת סיבה בכלל לא רעה בשבילנו להתנגד לחוק ההסדרים הזה - ההכללה של נושאים שאינם קשורים לתקציב המדינה בכלל. 
       
       אם אנחנו דנים בתקציב המדינה, אדוני היושב-ראש, אי-אפשר להתעלם מכך שהתקציב שמובא בפנינו אינו כולל אולי את הדבר החשוב ביותר, שהממשלה שרק קמה אתמול רוצה לקיים במהלך השנה הקרובה, וזה תוכנית ההתנתקות. התקציב הזה אינו כולל את התקציב להתנתקות. ואם התקציב הזה לא כולל את תקציב ההתנתקות, אז אני שואל אתכם, חברי הכנסת, מה אנחנו בעצם נדרשים לאשר מחר? איזה מין תקציב? אם אנחנו יודעים שהממשלה הזאת, שרק עכשיו קמה, הולכת לבצע מהלך כזה גדול, שהולך לעלות למשק במדינת ישראל מיליארדי שקלים - פיצויים ומיגון, והכנות צבאיות כאלה ואחרות, מיליארדי שקלים זה הולך לעלות למדינת ישראל, אז איפה זה נכלל בחוק התקציב? 
       
       אם ככה, המשמעות היא שהחוק הזה הוא רק בשביל להעביר אותו, כדי שהממשלה הזאת תוכל להמשיך להתקיים אחרי 31 במרס, כי מייד לאחר מכן, לכשיתקבל חוק פינוי-פיצוי, או כל חוק אחר שיהיה צורך בו, הממשלה הזאת תביא קיצוץ, כדי להיות מסוגלת לממן את ההתנתקות. ואם צריך לממן את ההתנתקות על-ידי קיצוץ בכל התקציבים, אם זה 5% או 10% או אני לא יודע כמה מתקציבי המשרדים, אז לשם מה, ריבונו של עולם, אנחנו עושים פלסתר - ונדרשים היום ומחר לאשר את התקציב, כשכולנו יודעים שזה תקציב שאולי נכון לחודש-חודשיים הקרובים, ולאחר מכן אנחנו צריכים לתקן את התקציב הזה? 
       
       אדוני היושב-ראש, אני חושב, עם כל הכבוד, שכשהממשלה עושה צחוק מהכנסת ומהעם, ומביאה תקציב שהוא בעצם לא תקציב, כשהדבר המרכזי, התוכנית המרכזית שהממשלה הזאת רוצה לקיים, תוכנית ההתנתקות, אינה חלק מהתקציב הזה, אין מקום לאשר את התקציב הזה. תודה רבה. 
       
היו"ר נסים דהן:
       
       תודה רבה. חבר הכנסת חמי דורון, בבקשה. 
       
יצחק כהן (ש"ס):
       
       מה פתאום? 
       
היו"ר נסים דהן:
       
       ואחריו - חבר הכנסת מגלי והבה. 
       
יצחק כהן (ש"ס):
       
       לא, סליחה. 
       
מגלי והבה (הליכוד):
       
       למה? אני עכשיו. 
       
היו"ר נסים דהן:
       
       חבר הכנסת כהן, אתה בכלל לא רשום עכשיו. 
       
קריאות:
       
       - - -
       
היו"ר נסים דהן:
       
       מי שצריך להיות עכשיו זה חבר הכנסת מגלי והבה. 
       
יצחק כהן (ש"ס):
       
       כן, אבל אני אחריו. 
       
היו"ר נסים דהן:
       
       חבר הכנסת דורון צריך להחליף אותי, חבר הכנסת והבה. לכן הוא מדבר עכשיו. חבר הכנסת דורון, קדימה. חבל על הזמן. 
       
חמי דורון (שינוי):
       
       אדוני היושב-ראש, חברי חברי הכנסת, אדוני סגן השר, 100 עמודים יש בחוק ההסדרים - חוק המדיניות הכלכלית לשנת הכספים, הקרוי בשפת העם חוק ההסדרים. על זה רוצים שנדבר במשך שלוש דקות, ובנוסף גם על התקציב. זה מאוד מעניין, נדמה לי שזה מלמד על ההתייחסות של הממשלה לתקציב, על צורת ההתייחסות של הממשלה לכנסת בכלל ועד כמה היא רוצה בכלל להקשיב למה שיש לחברי הכנסת לומר על הנושא הזה. 
       
       אתמול פניתי אל שר האוצר ואמרתי לו, שכמסורת המשל החביב עליו – האיש השמן והאיש הרזה – צריך לעשות דיאטה להצעת החוק הזאת, להרזות אותה, מכיוון שבמסגרת החוק הזה אנחנו פועלים היום בצורה אולי חוקית, כמו שאמר אתמול חבר הכנסת עוזי לנדאו, אבל היא מפיצה ריח רע, מכיוון שאנחנו מריצים במירוץ מהיר תיקוני חקיקה שונים לחוקים שהכנסת עבדה עליהם זמן רב, במהלך שלוש קריאות מסודרות, עם דיונים רציניים ואמיתיים. עכשיו הכול צריך להיות חאפ-לאפ. למה? כי הכול צריך להיכנס במסגרת חוק ההסדרים. 
       
       נדמה לי שבית-המשפט העליון כבר הביע את דעתו על החוק הזה, וטוב תעשה הממשלה אם תפנים את העובדה שגם בית-המשפט העליון אינו רואה בעין יפה את העובדה שאנחנו נאלצים לכפוף את רצוננו בפני רצון הממשלה, בפני דורסנות הקואליציה, ולהעביר את החוק הזה בצורה שהיא בלתי חוקתית, גם אם טכנית היא תעבור שלוש קריאות.
       
       בקשר לתקציב עצמו, שמעתי חלק מדבריו של שר האוצר כאן. התייחסתי לחלק מדבריו אתמול במסגרת ההצעה לסדר-היום על דוח "מרכז אדוה". בהיותי שר לביטחון פנים בממשלת הצללים, החלטתי לבדוק לעומק את הנושא של המשרד לביטחון פנים. ראו איזה פלא, אדוני היושב-ראש, חברי חברי הכנסת, בדגשים לשנת 2005 בספר התקציב נאמר: הגברת הביטחון האישי בקרב אזרחי המדינה, תוך שמירה על הסדר הציבורי, אבל תוך כדי כך גם צמצום מספר השוטרים והיקף המטות. מה זאת אומרת צמצום מספר השוטרים? 1,850 שוטרים פחות. זה המידע שקיבלתי מהמשרד לביטחון פנים. 1,850 שוטרים פחות. זה מסתדר גם יוצא מהכלל, ממש עולה בקנה אחד עם תוכנית הפינוי של הממשלה. אז מי יפנה? הצבא יפנה בכל המקומות? אם הצבא הוא זה שאמור לפנות, למה שר הביטחון מבקש מהשר לביטחון פנים 5,000 שוטרים לתגבורת? לאלוהים ולשר האוצר פתרונים.

       לכן, אדוני היושב-ראש, אם נעבור פרק-פרק בתקציב הזה, משרד-משרד, נראה שדווקא התקציב של משרד האוצר גדל. הרי זה משרד מינהלי, אין לו פעולות שהוא צריך לבצע. זה משרד מינהלי, אבל שם דואגים מצוין לעצמם. גם התקציב של משרד ראש הממשלה גדל. אנחנו מגיעים למצבים מגוחכים, כמו למשל הטלוויזיה החינוכית, שתקציבה מגיע ל-58 מיליון שקל - 50 מיליון שקל משכורות ו-8 מיליוני שקלים פעולות. אז בשביל מה מחזיקים את הדבר הזה? למה, כדי להחזיק x אנשים בעבודה? לא הבנתי את זה. אני חושב שכל אדם בר-דעת לא מבין את זה, בייחוד כשמתיימרים לקצץ באותם מקומות שכלל לא צריך, כי הם מיותרים.
       
       אדוני היושב-ראש, צר לי שהזמן קצר מלהכיל אפילו את קצה הקרחון של הביקורת שיש לי על התקציב. אנחנו, סיעת שינוי, נצביע נגד התקציב העקום הזה, תקציב שהוכנסו בו שינויים מהותיים, רציניים, לעומת התקציב שאושר בזמנו בממשלה שבה היינו חברים; אני חייב לציין שזה לצערי. 
       
       בכל מקרה אי-אפשר שלא להתייחס לכמה דברים שנאמרו כאן קודם לכן. נאמר שהמשומדים הם הגרועים ביותר. כאשר יהודי ממיר את דתו והופך להיות נוצרי, הוא כנראה הופך לאנטישמי הכי גדול. וכאשר אדם חוזר בתשובה הוא רוצה להיות הכי קיצוני מבחינת שמירת הדת. אז היום ראינו על הבמה משומד - החבר פריצקי. בצורה שדיבר, ממש משומד. כך גם צורת הדברים שלו ומהות הדברים שלו. אין ספק, עינינו חזו במשומד, אבל זו מדינה דמוקרטית לכל דבר ועניין וכל אחד רשאי לומר את אשר עם לבו, רק מעניין שכל הדברים נתגלו לו פתאום אחרי שהוא חבר כנסת כמעט שבע שנים מטעם תנועת שינוי. מפליא, מפתיע, אבל לא מדהים.
       
       מעבר לכך, אדוני היושב-ראש, אני רוצה להתייחס לדבריו של חבר הכנסת אלי ישי, שכמעט כל נאומו היה נאום שטנה נגד סיעת שינוי. נדמה לי שהפוסל במומו פוסל. חבר כנסת שמטיף לאחרים, טוב יעשה אם יראה את הדבשת שלו. נדמה לי שהוא מייצג את המפלגה הגזענית ביותר בכנסת. תודה רבה. 
       
היו"ר נסים דהן:
       
       חבר הכנסת מגלי והבה, ואחריו - חבר הכנסת יצחק כהן. 
       
מגלי והבה (הליכוד):
       
       אדוני היושב-ראש, אדוני סגן שר הביטחון, אני חייב להודות שאני מרגיש מוזר לנאום שוב על הצעת חוק ההסדרים לאחר שעשיתי זאת לא מזמן, אך כנראה זה חלק מההפתעות שמזמנת לנו הפוליטיקה. 
       
       אדוני היושב-ראש, המצב הפוליטי המורכב ידוע לכולנו, וגם הקושי בהעברת התקציב, אבל אני סבור, ואני אומר זאת לחברי בליכוד שחושבים להתנגד לתקציב, שבהצבעתם השבוע הם חצו קו אדום. אם הם יתנגדו לתקציב, תהיה זו חציית קו אדום נוספת. ההתנגדות האידיאולוגית להתנתקות מצד חלק מאתנו יכולה להתקבל בהבנה, אבל ניסיון להפיל את ממשלת הליכוד על-ידי חברי הליכוד, זה קו שמעולם לא נחצה ואיננו לגיטימי. 
       
       הממשלה החדשה שקמה אתמול קמה באישור מוסדות הליכוד. הפלפולים כאילו אושרה ההקמה אך לצורך ההתנתקות, אינם מכבדים את מי שמשמיע אותם. גם אם יש התנגדות אידיאולוגית למהלך מדיני, אסור לשבור את הכלים ולרסק את תנועת הליכוד. אני רוצה לנצל במה זו כדי לקרוא לחברי בתנועה לחשוב היטב על מהלכיהם ולא לפעול להפלת הממשלה. 
       
       לגופו של עניין, רבותי, כבר אמרתי בנאומי הקודם בנושא התקציב, שהתקציב של 2005 שונה באופיו מזה של השנתיים הקודמות בדגש המושם בנושא החברתי. נכון שלא השגנו את כל מה שביקשנו, אבל יש הישגים במצב הכלכלי שחווינו בשנתיים שעברו. ונכון שהממשלה נאלצה מדי פעם לפגוע בשכבות החלשות ובמגזרים שונים, כשהמטרה היא להציל את המשק. 

	כמובן, הצלחת הרפורמה הביאה אותנו השנה לשנות את הסעיפים השונים הנוגעים קודם כול לקצבאות הקשישים. הנושא של הקצבאות בכלל, חל בו גם שיפור, בגלל ההסכם הקואליציוני. כך גם בנושא מפעל ההזנה של 160,000 תלמידים הלומדים במסגרות יום לימודים ארוך. כך גם בנושא הרפורמה בחינוך, של דברת, שהוצעו לה תקציבים חלקיים אומנם, אבל יש בהם כדי להביא אותנו לביצוע הרפורמה כפי שרצינו.
       
       תרשו לי גם לדבר בנושא התוספות לרשויות המקומיות, כשאנחנו מדברים על 700 מיליון שקלים מענקי איזון לרשויות המקומיות, ותרשה לי, אדוני היושב-ראש, לדבר הפעם במיוחד על המאבק שלי בנושא הרשויות המקומיות הדרוזיות, שהמצב הקשה של חלקן מחייב טיפול נקודתי וסיוע, אם זה לעיר הכרמל החדשה, אם זה לרשויות אחרות, ואנחנו נעמוד על כך שאותן רשויות יקבלו את המענקים שלהן.
       
       אדוני היושב-ראש, במאבק שאנחנו עושים בנושא הזה למגזר הצלחנו לשים את הקווים הראשונים שאושרו על-ידי הממשלה והפקידות הבכירה של משרד ראש מהמשלה – התוכנית התלת-שנתית למגזר הדרוזי, שתקציבה יעמוד על 340 מיליון שקלים, שמטרתה לסיים את הפיתוח והשלמת הפרויקטים השונים שהתחלנו בהם ולא הספקנו בתוכנית החמש-שנתית. והפעם אנחנו מתכוונים שהתוכנית הזאת תאושר ותבוא לידי ביצוע.
       
       אדוני היושב-ראש, רק מלה אחת, כי אני רוצה לסיים. אחד הסעיפים שאני הולך להילחם עליהם הוא בנושא הטבות המס ליישובים בקו העימות, שחלקם קופחו, אף שהם עונים על כל הקריטריונים לפי דין, כמו כל היישובים האחרים – אותו מרחק מהגבול, אותם קריטריונים שקבעו ליישובים האחרים. ויש הבטחה, אדוני היושב-ראש, גם של האוצר, גם של אלה שדואגים לתקציב המדינה, שישנו את המצב, ואני מתכוון במיוחד ליישוב בית-ג'ן וליישובים אחרים.
       
היו"ר חמי דורון:
       
       חבר הכנסת מגלי והבה - - -
       
מגלי והבה (הליכוד):
       
       אני בטוח מהיכרות שלי עמך, אדוני היושב-ראש, שתסייע לנו להעביר את התוכניות הקשורות למגזר הדרוזי. תודה רבה.

היו"ר חמי דורון:
       
       אנחנו ננסה, אבל נצביע ממילא נגד התקציב. תודה רבה, אדוני. חבר הכנסת יצחק כהן, בבקשה.
       
יצחק כהן (ש"ס):
       
       אדוני היושב-ראש, חברי חברי הכנסת, מורי ורבותי, העם עייף. עייפתם את העם, עייפתם אותו, מפלגת השלטון. עייפתם את העם. מפלגת העבודה עם המשנה והשרים – עייפתם את העם. סיפרתם לו סיפורים, מכרתם אותו בכחש, אמרתם אחד בפה ואחד בלב. סיפרתם לו שאתם רוצים לשפר את מצבו הכלכלי ולצמצם את הוצאות הממשלה לצורך העניין, והנה הבאתם לעם 24 שרים, עשרה סגני שרים. הגדלתם את התקציב, רק סביב שולחן הממשלה, במאות מיליונים. מאות מיליונים. ואתם מספרים לו שאתם רוצים ברווחתם של העניים.
       
סגן שר הביטחון זאב בוים:
       
       כמה שרים היו כשש"ס היתה בממשלת ברק?
       
היו"ר חמי דורון:
       
       24. סגן השר בוים, חכה, ש"ס עוד לא הצטרפה לקואליציה, אתם תגיעו גם ל-30 שרים, כמו שזה נראה.
       
סגן שר הביטחון זאב בוים:
       
       עם ש"ס.
       
יצחק כהן (ש"ס):
       
       אתה יכול לעשות ממשלה עם כל קואליציה שאתה רוצה, אבל אל תשקר לעם. אל תספר לו סיפורים שאין לך כסף לקצבאות ילדים, כשאתה מוסיף כיסאות סביב שולחן הממשלה. 
       
       המצאתם מין משרה חדשה – משנה למלך. רבותי, משנה למלך יש רק במגילת אסתר – משנה למלך אחשוורוש. היום ראש חודש שבט, ואנחנו מתקרבים לחודש אדר, עוד מעט נקרא מה זה משנה למלך. למשרה הזאת לבד של משנה למלך יש 30 משרות מסביב – סגנית שר ונהגים.

אריה אלדד (האיחוד הלאומי - ישראל ביתנו):
       
       גם לפרעה היה.
       
יצחק כהן (ש"ס):
       
       גם לפרעה היה משנה למלך, אבל הוא היה צדיק, ופה המן היה רשע.
       
היו"ר חמי דורון:
       
       יש סמליות בכך שהמפלגה הזאת מתמנה לפני פורים.
       
יצחק כהן (ש"ס):
       
       נכון, אומר היושב-ראש שיש מן הסמליות בכך שהממשלה הזאת מתמנה לפני פורים, ואז לאחשוורוש היה גם משנה – משנה למלך אחשוורוש. ובאים ראשי הממשלה הזאת ומספרים לנו סיפורים על צמיחה. נכון, יש צמיחה.
       
מגלי והבה (הליכוד):
       
       אני שמח שאתה מזדהה עם - - -
       
יצחק כהן (ש"ס):
       
       למי יש צמיחה? ידידי מגלי והבה, מי צומח? האלפיון העליון צמח בעוד כמה אחוזים, והמסכנים למטה נרמסו. גם אלה שהיו מעל קו העוני, שנקראו המעמד הבינוני, מעמד הביניים - גם אותו דחסתם אל מתחת לקו העוני.
       
סגן שר הביטחון זאב בוים:
       
       - - -
       
יצחק כהן (ש"ס):
       
       גם אותם דחסתם אל מתחת לקו העוני. אני שומע את האנשים שכתבו את התוכנית הזאת אומרים: אם שני בני הזוג עובדים. אתה היית ראש עיר די מוצלח בקריית-גת, סגן השר זאב בוים - - 
       
היו"ר חמי דורון:
       
       אני מבקש ממך, הוא היה ראש עיר מופלא.
       
יצחק כהן (ש"ס):
       
       - -  יכולת לומר לנכה בכיסא גלגלים: קום, תרוץ מרתון? אמרת את זה פעם לאיזה נכה?
       
סגן שר הביטחון זאב בוים:
       
       מה הנמשל?
       
יצחק כהן (ש"ס):
       
       זה בדיוק מה שכותבי התוכנית הזאת אומרים: צאו לעבודה, יש צמיחה, אין אבטלה. האבטלה עולה, ואני מאמין למנכ"ל הביטוח הלאומי, לדוחות שלו, יותר מאשר לדוחות שלכם. 
       
       זאב בוים, זה לא ילך. מדינה, חברה, ש-20% מהבוגרים שלה עניים ורעבים ללחם, זו חברה מתפוררת. חברה ש-30% מהילדים שלה נמצאים באותו מצב, זו חברה מתפוררת. מה תעזור לכם ההתנתקות? דרך אגב, דברת – עם כל הכבוד וכל ההערכה, למי זה יעזור? אותם 630,000 ילדים רעבים, מעניין אותם מה הם יעשו מ-13:00 עד 16:00?
       
סגן שר הביטחון זאב בוים:
       
       מפעל הזנה יש?
       
יצחק כהן (ש"ס):
       
       איזה הזנה? איפה? פה במזנון הכנסת יש מפעל הזנה לחברי הכנסת.
       
סגן שר הביטחון זאב בוים:
       
       זה לא רמה בכלל.
       
יצחק כהן (ש"ס):
       
       פה מפעל ההזנה קיים. פה, מאחורי הקיר הזה, יש מפעל הזנה. פה כל הזמן יושבים חברי כנסת ואוכלים. אין שום מפעל הזנה. מה אתה מדבר?
       
סגן שר הביטחון זאב בוים:
       
        לאשקלון, לשדרות. לך תראה. קודם תראה את העובדות, אחר כך נתווכח על זה.
       
יצחק כהן (ש"ס):
       
       תעשה לי טובה. אנחנו מתחננים בפניכם, אנחנו לא רוצים שתפרצו את מסגרת התקציב, אני יודע מה זה, הייתי סגן שר האוצר, אנחנו רוצים לשמור עליה. תשמרו על המסגרת, רק תשנו בפנים את סדרי העדיפויות שלכם, שהתוו לכם הממשלה הקודמת והממשלה הזאת. תשנו סדרי עדיפויות, זאב בוים. ביקשת לדבר על עובדות. תשנו סדרי עדיפויות, שילד יוכל לישון שבע, ואז הוא יוכל לעשות את השיעורים שדברת דאג לו שילמד ויעשה עד השעה 16:00. זה לא יעזור אם יהיה בייביסיטר לילד שלא יכול ולא מסוגל ללמוד, גם מבחינה פיזית וגם מבחינה נפשית, כשהוא רואה את האמא והאבא שלו פותחים את הדלת, פותחים את המקרר, והכול ריק שם. אתה יודע איזה ערך מוסף שלילי יש לעניין הזה? הילד הזה יגדל ותצטרך להגדיל את תקציבי הרווחה, תצטרך לטפל בבעיות שייווצרו אחר כך, ולא תוכלו לטפל בזה. 

היו"ר חמי דורון:
       
       חבר הכנסת כהן, תודה רבה. 

יצחק כהן (ש"ס):
       
       אני מסיים.

היו"ר חמי דורון:

	קיבלת גם זמן פציעות וקיבלת גם זמן עודף. מלה אחת. 

יצחק כהן (ש"ס):
       
       אני מסיים. מורי ורבותי, ההתנתקות עולה המון כסף.

היו"ר חמי דורון:

	חבר הכנסת כהן.

יצחק כהן (ש"ס):
       
       אני מסיים. רק לגבי מסגרת התקציב. 

היו"ר חמי דורון:

	חבר הכנסת כהן, מספיק. אתה מתחיל נושא חדש.

יצחק כהן (ש"ס):
       
       לא, אני מסיים. 

היו"ר חמי דורון:

	חבר הכנסת כהן, משפט אחד.

יצחק כהן (ש"ס):
       
       משפט. למעלה מ-3.5 מיליארדי שקלים לא מופיעים בתקציב, ואם ישלמו אותם, אם יוציאו אותם, תפגע במסגרת הגירעון. יש חוק שאוסר עליך. יש חוק שאוסר עליך. שאלתי את ראשי האוצר, וזה מה שהם אמרו: אנחנו נשנה את החוק. אתה מסכים לזה, אדוני סגן השר?

היו"ר חמי דורון:
       
       הוא מסכים לכול. 

יצחק כהן (ש"ס):

       הוא לא מסכים לשום דבר. 
       
היו"ר חמי דורון:
	
	אדוני חבר הכנסת כהן, תודה רבה לך. 

יצחק כהן (ש"ס):
       
       לו הוא היה חופשי להצביע, הוא היה מצביע נגד. 

היו"ר חמי דורון:

       חברת הכנסת גילה פינקלשטיין, בבקשה. 

סגן שר הביטחון זאב בוים:
       
       אני מניח שבשביל לשלם מחיר קואליציוני לש"ס - - - 

יצחק כהן (ש"ס):
       
       לא, לא. 

היו"ר חמי דורון:

	זה יעלה לך עוד מיליארד שקל. תהיה רגוע. 

יצחק כהן (ש"ס):
       
       לא, לא. תודה רבה. 

היו"ר חמי דורון:

	בבקשה, גברתי. 

גילה פינקלשטיין (מפד"ל):
       
       אדוני היושב-ראש, כנסת נכבדה - - - 

היו"ר חמי דורון:

       חבר הכנסת כהן, אנא ממך, שב במקומך ואל תפריע לחברת הכנסת גילה פינקלשטיין. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אתמול חזינו בעוד מעמד מאוד מביש בבית-המחוקקים. נוכחנו בתדהמה כיצד ממשלה שמתכננת מהלכים מסוכנים והרי-גורל למדינת ישראל זוכה בקושי בחוקיות שלה בתמיכת הערבים והשמאל. הממשלה החדשה שרק התחילה כבר צולעת, והצליעה מתחזקת מיום ליום.
       
       לא אכחיש שהתקציב הנוכחי כולל גם סעיפים חשובים ביותר למדינת ישראל, לחברה במדינת ישראל. דומה שמנסחיו ומעצביו הסיקו כמה מסקנות נכונות בעקבות שגיאות התקציב הקודם, כדוגמת מפעל ההזנה לילדי ישראל. ביישומו יש משום תיקון עוולות מסוימות, כדוגמת החזרת הפנסיה לקשישים, והוא גם ממשיך קו כלכלי-חברתי שיש בו כדי לעודד תעסוקה וצמיחה לטווח ארוך. 

       אני רוצה לציין, שאני מתנגדת לסעיפים 1-5 בחוק ההסדרים, המסדירים שינוי מבני שיפגע במוסד לביטוח לאומי ובכל תושבי ישראל, ובעיקר בנשים. במסגרת הצעת התקציב והצעת חוק ההסדרים לשנת 2005 - - - 

היו"ר חמי דורון:
       
       סגן השר בוים, אנחנו לא נמשיך בדיון אם לא יהיה נציג ממשלה.

סגן שר הביטחון זאב בוים:
       
       עשיתי הפסקה של שתי דקות, כי אני חייב בגלל צרכים ביולוגיים.
       
היו"ר חמי דורון:
       
       אני מבין, אז אנחנו נעשה הפסקה של שתי דקות. תודה רבה, אדוני. 
       
נסים זאב (ש"ס):
       
       מה זה ישנה שהוא ישמע? זה ישנה את המדיניות של הממשלה?
       
היו"ר חמי דורון:
       
       חבר הכנסת נסים, ההחלטה של היושב-ראש היא שדיון על התקציב ייפסק אם לא יהיה נציג ממשלה. זה הכול. לכן נמתין עד שחבר הכנסת בוים יחזור. אנחנו גם עוצרים את השעון.
       
רשף חן (שינוי):
       
       אדוני היושב-ראש, נסגור את הדיון. אין שום בעיה.

היו"ר חמי דורון:

	לא, אנחנו לא נסגור את הדיון. 

מל פולישוק-בלוך (שינוי):
       
אם הממשלה איננה, תסגור את הדיון. 
       
היו"ר חמי דורון:
       
       לא נסגור את הדיון, גם לממשלה מותר להטיל מימיה. 

אתי לבני (שינוי):
       
       אחד מדבר על ברזלים, אחד על מים. מה זה? 

אילן שלגי (שינוי):
       
       הדיון הוא שלנו, של הפרלמנט, לא צריך את הממשלה.
       
היו"ר חמי דורון:
       
       רבותי, אנחנו מדברים על חוק התקציב, ועל כן צריך להיות נציג ממשלה. הרי אנחנו יכולים  להצביע על זה עכשיו, אבל לא נצביע. 
       
נסים זאב (ש"ס):
       
       במקרה עומדת פה אשה דתייה, חברת כנסת דתייה, שמאמינה שבורא עולם לפחות שומע אותנו, לא הממשלה.
       
היו"ר חמי דורון:
       
       חבר הכנסת זאב, אני מבקש שלא תפקפק ברצונו של סגן השר בוים הוא להקשיב לדברי חברי הכנסת, ועל כן אנחנו נכבד את בקשתו להפסקה של שתי דקות. לא קרה כלום. תחשוב מה היה קורה אם למשל היושב-ראש היה צריך לצאת להפסקה של שתי דקות. גם אז היינו עוצרים את הדיון לשתי דקות. מה קרה? 

אילן שלגי (שינוי):
       
       אדוני היושב-ראש, לסיעה שלך יש פה רוב.

היו"ר חמי דורון:

	היום יש כאן רוב לאופוזיציה בכלל, נדמה לי.

אבשלום וילן (יחד):
       
       אדוני היושב-ראש, אתמול היתה הצהרה מפי יושב-ראש הכנסת, שלא תמשיך לכהן בתפקידך.
       
היו"ר חמי דורון:

	אני רוצה לתת לו עוד כמה סיבות כאלה שאולי הוא יחשוב על כך. 

אבשלום וילן (יחד):
       
        קיבלת חנינה?
       
היו"ר חמי דורון:
       
       לאור העובדה שהיושב-ראש גילה במאוחר - הנה סגן השר בוים חזר.

אבשלום וילן (יחד):
       
       תענה לי בהפסקה.

גילה פינקלשטיין (מפד"ל):
       
       אני יכולה להמשיך? 

היו"ר חמי דורון:

	שנייה אחת. גברתי, אני רק אתן תשובה לחבר הכנסת וילן. לאור העובדה שהוא ראה את הצילום בטלוויזיה, הוא הבין שהוא שגה, ואני מניח שהוא חזר בו. בבקשה, גברתי.
       
גילה פינקלשטיין (מפד"ל):
       
       כפי שאמרתי, אני מתנגדת לסעיפים 1-5 בחוק ההסדרים, שמסדירים שינוי מבני שיפגע במוסד לביטוח לאומי ובכל תושבי ישראל, ובמיוחד בנשים. 
       
       במסגרת הצעת התקציב והצעת חוק ההסדרים לשנת 2005, הממשלה מבקשת לצמצם את השתתפות המעסיקים בדמי ביטוח לאומי שהם משלמים עבור עובדיהם, מ-5.93% משכר העובד או העובדת ל-4.43%, ולעשות את זה בשלושה שלבים. פירוש הדבר, כאשר יושלם התהליך, אובדן הכנסות לביטוח הלאומי של כ-3.2 מיליארדי ש"ח לשנה. בעבר, כשהממשלה הפחיתה את דמי הביטוח הלאומי שבהם חייבים המעסיקים, היא נתנה לביטוח הלאומי פיצוי מקופת המדינה שנקרא שיפוי. לא כך הפעם. הפעם הממשלה מבטיחה להעניק למוסד לביטוח לאומי פיצוי מקופת האוצר, שלא יכסה את מלוא ההפסדים של המוסד ויהיה רק זמני. הפיצוי החלקי יינתן כהוראת שעה לשנים 2005 ו-2006. בשנת 2007 אפשר יהיה לבטל אותו. אזי יהיה ההפסד לרשת הביטחון הסוציאלי 5.3 מיליארדי ש"ח לשנה.
       
       המוסד לביטוח לאומי נועד להבטיח לישראלים רשת ביטחון שתאפשר להם לקיים אורח חיים סביר גם בעת אבטלה, פגיעה בעבודה או זיקנה. ברוב המקרים מדובר בכספים שהופרשו מהשכר לשם פריסת רשת ביטחון בעת הצורך. כשמדובר בקצבאות זיקנה, אבטלה, לידה, סיעוד, הנשים מהוות רוב. לכן רשת הביטחון שמוסד זה פורס חשובה לכל אזרחי המדינה, ובעיקר לנשים. כאשר מערערים את יסודות המימון של המוסד לביטוח לאומי, מערערים את הביטחון של המבוטחים, ובמיוחד זה של הנשים.
       
        יש לומר, כי הפחתת דמי הביטוח הלאומי המוטלים על המעסיק אינה קשורה באופן ישיר לתקציב המדינה. מדובר בשינוי מבני שמטרתו להיטיב עם המעסיקים בישראל, ומן הראוי היה להביאו לכנסת כהצעת חוק רגילה, שתזכה לדיון נאות בוועדות הרלוונטיות. מרגע ששינוי זה נקשר לתקציב המדינה באמצעות חוק ההסדרים, הוא פוגע בהליכי החקיקה ובמעמדה של הכנסת כריבון. מסיבה זו מדובר בהליך בלתי דמוקרטי, שכן ההליך של אישור תקציב המדינה אינו מאפשר דיון רציני בנושא שהוא כה כבד וכה רציני. סביר להניח כי רוב חברי הכנסת שיצביעו עבור השינוי לא יבינו את הנושא עד תום. לכן אני מתנגדת נחרצות לשינוי הזה. 

היו"ר חמי דורון:
       
       תודה רבה לחברת הכנסת גילה פינקלשטיין. חבר הכנסת מאיר פרוש - איננו נמצא. חבר הכנסת משה גפני - איננו נמצא. חבר הכנסת דניאל בנלולו - איננו נמצא. חברת הכנסת אראלה גולן, בבקשה. 
       
נסים זאב (ש"ס):
       
       מי שעבר תורו הפסיד?
       
היו"ר חמי דורון:
       
       באופן עקרוני, כן. אלא אם, כפי שכתוב בתקנון, יניח את דעתו של היושב-ראש שההיעדרות שלו היתה מוצדקת והיתה בלתי צפויה וכו'.
       
אילן שלגי (שינוי):
       
       אדוני היושב-ראש, זהו נאום ראשון של חברת הכנסת גולן.
       
היו"ר חמי דורון:
       
       אכן כן, ולכן, כפי שמקובל, אני מבקש לא להפריע לחברת הכנסת גולן.
       
אראלה גולן (שינוי):
       
       אין הרבה שיפריעו כאן.
       
        אדוני היושב-ראש, כנסת נכבדה, קראתי את ההסכם הקואליציוני עם יהדות התורה ועם מפלגת העבודה. בסעיף 12 בהסכם עם מפלגת העבודה כתוב: "הצדדים מסכימים כי לא תהיה פריצה ממסגרת התקציב, לרבות בנושאי ההוצאות והגירעון". ואני שואלת: על חשבון מי ומה יבואו התוספות וביטול הקיצוצים למגזר החרדי? 

       האם מישהו חושב שהציבור עד כדי כך תמים, שלא יבין שזה בא על חשבונו? שבאמת לא נפרוץ את התקציב? הרי מופנים כספים מיוחדים למגזר החרדי. אתם חושבים שהציבור לא יבין כאשר אנחנו מקצצים להם בבשר החי ויש מיוחסים שלא נוגעים בהם?
       
       כמעט שנתיים שינוי נלחמת על מנת לקצץ בהוצאות מיותרות ולהביא את המשק למצב בריא, כפי שהתבטא שר האוצר. היום, למפלגת העבודה כולה אין שום בעיה להצטרף לממשלה, שאותה היא ניגחה כחסרת אחריות חברתית. שנתיים מפלגת שינוי נלחמת בכל כוחה על מנת שהתקציב יופנה למעמד הביניים, לאנשים שעובדים, שמשלמים מסים, שעושים מילואים, לסטודנטים, לכל אלה שהם עמוד התווך של המדינה שלנו. שנתיים שינוי נלחמת בכל כוחה עבור תקציבים מאוזנים, שמופנים גם לתרבות, גם לחינוך, גם לאמנות וגם לשלום. 
       
       אנו דנים היום בנושא התקציב, ואני שואלת את עצמי אם אנחנו לא מפספסים את אחת הנקודות העיקריות בחיינו כאן כחברה ישראלית. האם אנחנו באמת מחלקים את התקציב לפי הצרכים המדיניים של מדינת ישראל של היום? אחרי 50 שנה של קירות מגן, מלחמות והתקפות מתמידות, הגיע הזמן לחיות ולא להרגיש אשמה ברצון לחיות; להפנים את העובדה שאנחנו יכולים לחיות בשלום ובשלווה, פשוט ללמוד לחשוב אחרת. 
       
       חשוב להבין שמדינת ישראל איננה נמצאת בסכנה קיומית. אין עוד מקום למונופול הביטחוני על תקציבי המדינה, אין מקום למונופול הרגשי על הפחד, אין עוד מקום להתעלמות הנפשעת מזעקתם של האזרחים שאנחנו מבקשים לגונן עליהם מפני אויב מבחוץ, כאשר האויב האמיתי הוא בעצם בפנים. החברה שלנו מידרדרת, האלימות גואה, אנחנו נלחמים אחד בשני בכבישים, בבתי-הספר, במועדונים, והבוקר שמעתי שגם באולמות התיאטרון. 
       
       אילו מאמצים אנו עושים בתקציב זה כדי לדאוג לחברה טובה יותר? איזה תקציב מגן עלינו מפני האלימות הגוברת שאליה הגענו? אילו תקציבים אנחנו מפנים לקידום התרבות, ליצירת אמון בינינו לבין עצמנו? מרטין לותר קינג אמר: חיינו מתחילים ונגמרים ביום שבו אנחנו שותקים על הדברים החשובים באמת. אנחנו צריכים להפנות את המשאבים הכלכליים לדברים החשובים באמת, לבעיות הפנימיות שלנו כחברה. 
       
       לסיום, אחריותו של התקציב לדאוג לדברים החשובים האלה ואחריותנו אנו היא לדור ההמשך. מדינת ישראל איננה עוד בסכנה קיומית, אבל ילדינו כן. תודה רבה. 
       
היו"ר חמי דורון:
       
       תודה רבה לחברת הכנסת אראלה גולן, שזה היה הנאום הראשון שלה. נציג הממשלה, סגן השר בוים, בבקשה. אני מבקש מחברי סיעת שינוי לשבת. 
       
סגן שר הביטחון זאב בוים:
       
       אדוני היושב-ראש, חברי הכנסת, כמיטב המסורת נפלה בחלקי הזכות, בעצם ביקשתי אותה, וזאת הסיבה שעליתי לדוכן, ניצלתי את הזכות להתערב בסוג כזה של דיון כדי לברך את חברת הכנסת החדשה, אראלה גולן, על נאום הבכורה שלה. 
       
       אני גם יכול לומר לך, שבהכירי נאומים בכנסת, הוא היה נאום ראוי וטוב. בהיסטוריה של הכנסת ראינו נואמים מאוד גדולים, ראינו גם נאומים מאוד נמוכים, ומבחינה זו לפחות נאום הפתיחה מבשר טובות לגבי העתיד. זאת התרשמותי האישית, ונדמה לי שרוב חברי הכנסת יסכימו אתי. 
       
       אני חושב שבכניסתך לכנסת במקומך היום כחברה בסיעת שינוי יש לך יתרון ראוי מכיוון שאת מתחילה במושב אופוזיציוני. זה הרבה יותר קל לחבר כנסת, ודאי לחבר כנסת חדש, מתחיל, לעמוד מעמדה כזאת, להיות פרלמנטר מעמדה אופוזיציונית, כשחופש הפעולה שלו הרבה יותר רחב, הוא פחות כבול מחבר כנסת שהוא שותף לקואליציה. את יכולה לשאול את חברייך, שרק לאחרונה חבשו את ספסלי הקואליציה וחלק מהם היו שרים, עד כמה הסיטואציה הזאת והסטטוס הזה מגבילים לפעמים. מבחינה זאת יש לך כר נרחב לפעולה, וגם אם אני לא מזמין, ברור לי שתנצלי אותו כדי לתקוף את הקואליציה, לתקוע בקואליציה את שיפודייך האופוזיציוניים. 
       
       אני מאחל לך ולשינוי שלא ירחק היום ועוד תוכלי להרגיש גם את טעם הסטטוס השני כחברה בקואליציה רחבה, אז תרגישי את המגבלות ותביני אולי טוב יותר את מה שאני מציג פה עכשיו. 
       
       בהזדמנות הזאת, בעצם לשם כך עליתי ופטור בלא כלום אי-אפשר, אנחנו מתחילים בהתנצחות המסורתית, הטבעית, בין קואליציה לאופוזיציה, ורציתי לומר שני דברים. ראשית, לא שמעתי בהצעת התקציב שהולכים לפרוץ את מסגרת התקציב. נכון שלקואליציה יש מחירים, אני מציע שתשאלי את חברייך –  הזכרתי שלא מזמן הם ישבו בקואליציה – אילו מחירים שולמו לשינוי כדי שהיא תשב בתוך הקואליציה. אומנם המעבר מקואליציה לאופוזיציה הוא חד, אבל גם בזמן שחלף בטוחני שחברייך שהיו בקואליציה זוכרים את המחירים ששולמו כדי שהם יהיו חברים בקואליציה. זה כורח לא יגונה, בתנאי ששומרים על מסגרת התקציב. אני חושב שתנאי ראוי בכל מצב הוא לשמור על מסגרת התקציב, ויש לזה מחירים. כשאתה שומר על מסגרת התקציב ובכל זאת צריך לייצר כסף נוסף בשביל השותפים לקואליציה, זה אומר לקחת ממקום מסוים ולהוסיף למקום אחר תחת אותה מסגרת. זה מה שהממשלה תעשה בוודאי גם בפעם הזאת. 
       
       הדבר האחרון, פה אני כבר יכול להעיד ממקום תפקידי כסגן שר הביטחון, ציירת פה מצב של כמעט חזון אחרית הימים, כמעט הגעת למדרגה ולמעלה של הנביא ישעיהו, של חזון השלום היפה, הנצחי, שאליו אנחנו שואפים ונכספים. אבל, אנחנו מאוד רחוקים מהתמונה הפסטורלית שציירת לנו כאן, שאין שום איום קיומי ולכן אפשר לקחת ולהעתיק את התקציבים, להוריד ולשחרר. אני שמח שיש תחושה כזאת, אבל התחושה הזאת, ככל שהיא חשובה וטובה, וטוב שיש לנו תחושה כזאת, תחושה משוחררת מאיזה איום ופחד, שלא יהיה ספק בעניין – אנחנו עדיין נמצאים במצב של מלחמה. 
       
       יכול להיות שמהמקום שבו את נמצאת וגרה, וגם אני עכשיו, בתקופה האחרונה, גם לא רחוק משם, הדברים נראים כך, וטוב שנראים כך, אבל בהקשרים אחרים כבר נאמר: מה שרואים מכאן לא רואים משם, ולהיפך, ועדיין יש אוכלוסייה גדולה וחשובה בישראל, שאת תחושת המלחמה נגד הטרור היא חיה יום-יום בסיכון גדול; לא רק אנשי גוש-קטיף, לא רק אנשי הנגב המערבי, ערי הפיתוח והקיבוצים והמושבים, אלא במקומות אחרים ברחבי הארץ, למרבה הצער. 
       
       לכן, יש להתבונן היטב ולראות את התמונה כפי שהיא. אנו עדיין תחת איום קשה. אני לא אלך להגזים בעניין של איום קיומי, אך הוא איום כזה, ואנו נמצאים לא סתם באיום, אלא במלחמה ממש, במלחמת טרור שעדיין מצריכה השקעה מרובה של אמצעים ומאמצים כדי להעניק ביטחון, ואותו מעניקים על-ידי הקצאת כל שאפשר, כדי שחיילי צה"ל, כוחות הביטחון שעמלים לילות כימים, כל הזמן, כדי להעניק את התחושה הזאת, שאני שמח שאת שותפה לה. לכן, לאט לנו, עוד לא פרץ השלום במחוזינו בכל מה שקשור ליחסים עם שכנינו הקרובים. אנו היינו רוצים מאוד שזה יגיע. יש סימנים, אנו עוקבים אחריהם בעירנות.
       
היו"ר חמי דורון:
       
       אצלנו זה כמו סימני נפט.
       
סגן שר הביטחון זאב בוים:
       
       טוב, יש איזה ריח נפט כזה באוויר, אך זה סימנים, ואנו צריכים לבחון היטב אם באמת מדובר בפעמי השלום. גם כשמדובר בסימנים האלה, נצטרך ללכת בעקבות הסימנים בצעדים מדודים, אחראיים. נכווינו כבר לא פעם, ולכן מי שנכווה ברותחין נזהר בצוננין. זאת עצתי. חזון המזרח התיכון החדש הוא ברמה של חזון, ואני מציע להתמקד עכשיו, במקום בחזון מזרח התיכון החדש, בתוכנית שהממשלה מציעה ביחס לעצמנו ולשכנינו.
       
היו"ר חמי דורון:
       
       תודה רבה. חברת הכנסת לבני, חבר הכנסת רן כהן לפנייך.
       
רן כהן (יחד):
       
       אין לי בעיה שהיא תהיה לפני, והכול יבוא על מקומו בשלום.
       
היו"ר חמי דורון:
       
       חברת הכנסת אראלה גולן, אדוני סגן השר, האם תואיל בטובך לשבת כדי לתת לחברת הכנסת - - -
       
נסים זאב (ש"ס):
       
- - -
       
היו"ר חמי דורון:
       
       חבר הכנסת נסים זאב, אני מניח שאתה תברך את כולם כשתעלה בסוף. אנו ממשיכים בסדר-היום. חברת הכנסת אתי לבני, ואחריה - חבר הכנסת רן כהן. אחריו תעלה חברת הכנסת מלי פולישוק-בלוך. יש שינוי. רן היה צריך להיות לפני אתי לבני. לאחר מכן - חבר הכנסת ואסל טאהא, ולאחר מכן - חבר הכנסת אורי אריאל. על כן, חברת הכנסת אתי לבני, בבקשה.
       
אתי לבני (שינוי):
       
       חברת הכנסת גולן, אני מברכת אותך על חשבון הזמן שלי. אני רואה את הברכה הקודמת בשם הממשלה, ועכשיו בשם הכנסת ובשם חברייך לסיעה.
       
סגן שר הביטחון זאב בוים:
       
       ובשם חבר הכנסת זאב בוים.
       
אתי לבני (שינוי):
       
       אני מצטרפת לכל הדברים היפים והטובים שאמר סגן השר בוים. כן ירבו נאומייך, ותראי שמנאום לנאום מרגישים הרבה יותר טוב וההתרגשות יורדת, יש יותר טוב ופחות טוב, אני מאחלת לך שתרבי בהם.
       
       לגבי התוכנית הכלכלית, לגבי התקציב: אין ספק בזה ששינוי היתה חלק מהממשלה, חלק מהקואליציה, ואנו תמכנו במהלכים הכלכליים של ביבי נתניהו, ואני יחד עם כולם. אין ספק שמבחינה כלכלית חל שיפור במצב של מדינת ישראל לפי פרמטרים בדוקים. אם מישהו כאן היה בכנס הרצלייה - בדקו את החוסן הלאומי של מדינת ישראל. לית מאן דפליג שבחוסן הלאומי מבחינה כלכלית חל שיפור. הכוונה היא שהתוצר הלאומי גדל, ההשתתפות בשוק העבודה גדלה, החוב הציבורי קטן - כל הפרמטרים שמרכיבים את החוסן הלאומי השתפרו.
       
       אבל מבחינת החוסן החברתי, שהוא חלק מהחוסן הלאומי של כל מדינה ומדינה, מבחינת החוסן החברתי של מדינת ישראל חלה ירידה בשנת 2003. היום, למשל, אנו ממוקמים במקום השני בעולם מבחינת הפערים, אחרי ארצות-הברית. ירדנו גם ביחס ליתר מדינות העולם שאליהן התייחסנו, מדינות ה-OECD, המדינות המפותחות; ירדנו, והפער בינינו לבינן גדל. להיפך, התקרבנו מבחינת הפערים למדינות האזור שלנו.
       
       אי-אפשר להתעלם מהנושא הזה. החוסן הכולל שלנו כולל חוסן חברתי, כולל צמצום הפערים, כולל פחות עניים, כולל יותר השכלה, יותר בריאות - כל הפרמטרים שמרכיבים את החוסן החברתי. ואני קוראת לממשלת ישראל ולכל החברה הישראלית להתגייס, גם בפרויקטים לאומיים, ולתת את הדעת בכל צורה שהיא לחוסן החברתי שלנו. צריך לעשות מהלכים גדולים בנושא הזה. צריך לתת את כל תשומת הלב והיכולת שלנו לתחום הזה. זה חשוב, זה קורע אותנו.
       
       רק אתן לכם דוגמאות קטנות למה אני מתכוונת. למשל, היום בוועדה למעמד האשה אנו בודקים את סעיפי התקציב שלא נוצלו בשנת 2004. הנה מתברר שבמשרד התעשייה והמסחר היה תקציב מיוחד להחזרת נשים חד-הוריות לעבודה. אם הן היו מגדילות את היקף העבודה שלהן, הבטחת ההכנסה היתה גדלה. מכל התקציבים מתברר שהתקציב הבלתי-מנוצל הגבוה ביותר הוא בסעיף הזה. בסך הכול מהתקציב שהוקדש מתוך כוונה לסעיף הזה נוצלו 56% בלבד. השאלה – למה. והתשובה היא, שהפרמטרים שנקבעו על-ידי משרד האוצר ומשרד התמ"ת היו בלתי ריאליים בעליל. אין נשים כאלה. אי-אפשר לתת את המענה לנשים האלה, כי הדברים האלה לא בראש סדר העדיפויות של קובעי המדיניות שלנו.
       
       למשל, יש כוונה להוריד עכשיו את דמי הביטוח הלאומי למעסיקים, 1.5% במשך שלוש שנים, 0.5% בשנה, מתוך כוונה שהורדת עלות העבודה למעסיקים תגרום גידול משמעותי במספר העובדים. בדקתי את הנושא הזה, האם יש קשר בין הורדת דמי הביטוח הלאומי לכמות העובדים במשק. מתברר שלא זה המקרה. אם לא מתנים את ירידת הסכומים האלה בשיפור העסקת עובדים למעסיקים, אם לא מתנים את ההורדה בקליטת עובדים חדשים, בקליטת פרמטרים מסוימים לעובדים מסוימים, למשל לנשים שהן שלוש שנים מחוץ לשוק העבודה, למשל לנשים מעל גיל מסוים - כל הנושא הזה לא ישיג את יעדיו, מלבד הורדת עלות העבודה, שלא תגרום לשום שינוי בחברה הישראלית, ולשינוי כזה אנו מייחלים.
       
היו"ר חמי דורון:
       
       תודה רבה, חברת הכנסת אתי לבני. חבר הכנסת רן כהן, בבקשה. אחריו - חברת הכנסת מלי פולישוק-בלוך, ואחריה - חבר הכנסת ואסל טאהא.
       
רן כהן (יחד):
       
       אדוני היושב-ראש, אני חושב שכל הכנסת צריכה להודות לסגן שר הביטחון זאב בוים על נוכחותו כאן כנציג הממשלה. קודם לכן, היושב-ראש הפסיק את הדיונים כאשר לא היה נוכח שר משרי הממשלה או נציג. זאב בוים הוא נציג מכובד, ולכן אני אומר שאנחנו מודים לו על כך שהוא נמצא כאן. אולי בעצם הממשלה צריכה להודות לו על הנוכחות ועל המסירות שלו כאן. 
       
       אדוני היושב-ראש, אני הקשבתי היטב לנאום של שר האוצר בהציגו את התקציב הלא-חדש הזה, תקציב מאוד ישן וידוע לשמצה. ולומר את האמת, לא השתכנעתי פעם נוספת. הקשבתי גם לנאום של חבר הכנסת גדעון סער, יושב-ראש הקואליציה. הוא אמר את הדבר שמבחינתי אולי הכי ראוי לחזור עליו. הוא אמר: צריך קודם כול לכבד את העובדות. בואו נראה, מהן העובדות? אז אולי נכון שבכמה פרמטרים כלכליים, בסטטיסטיקות, יכול היום האוצר להתפאר בכמה הישגים. אבל, אדוני היושב-ראש, בואו נאמר את האמת. החברה הישראלית לאחר עידן נתניהו היא חברה יותר רעה לאזרחיה, וזאת עובדה. 
       
       אפשר לקחת את הנתונים. הנתון הראשון - אגב, התמזל מזלה הרע של הממשלה שלאחר הצגת התקציב התפרסם דוח העוני, והוא בישר שהעוני הוא הרבה יותר קשה בסוף 2003, שהיא השנה של נתניהו יחד עם שינוי בממשלה. העוני הרבה יותר קשה, הרבה יותר רע, הרבה יותר עמוק מכפי שהוא היה שנה קודם לכן, בימים של סילבן שלום. לא שסילבן שלום לא גרם לעוני, גם הוא גרם לעוני. שניהם ממשלת שרון. אבל, התוצאה היא עוני יותר עמוק, יותר קשה. 1,427,000 ישראלים מתחת לקו העוני, מהם 652,000 ילדים. זאת סטירת הלחי שהתקציב הזה קיבל עם הופעתו. אגב, התקציב שמונח היום הוא לא יותר טוב. הוא אותו תקציב בעיקרון. 
       
       הדבר השני, עדיין יש קרוב ל-300,000 מובטלים במדינת ישראל. גם אם משחקים בסטטיסטיקה מ-10.9% בסוף 2003 ל-10.4% בסוף 2004, עדיין מדובר ב-300,000 מובטלים במדינת ישראל. האם זה מקל על מצפונו של שר האוצר? זה לא מקל על שום דבר. לכן, אין במה להתפאר. המצב הוא רק יותר רע. 
       
       אני יכול לומר לכם בלי להיות נביא, רבותי חברי הכנסת, התקציב הזה יביא לעוד יותר עוני ועוד יותר מובטלים בסוף 2005, שלא יהיו פה שום הפתעות, וגם שר האוצר לא חושב שיהיה משהו אחר. העוני, אגב, יהיה עוד הפעם בקרב אותן אוכלוסיות ובאותם אזורים שראינו בסוף 2003 ונראה אותם בסוף 2004. 
       
       המרכיב השלישי זה השבר הגדול של התקציב הזה. בעצם, מה הוא מייצג? הוא מייצג בריחה גדולה של ממשלת ישראל מהשירותים החברתיים: מהחינוך, מהבריאות, טיפות-חלב והשקעות בתרופות, מהרווחה. מה שקרה זה בריחה עמוקה משירותי הרווחה, שמי שצריך אותם זה רק מי שנזקק, לא מי שיש לו. זו בריחה גדולה מאוד מהשירותים שהאזרח מקבל ברשויות המקומיות. כלומר, כל מה שאזרח מדינת ישראל נצרך לו בשירותים הציבוריים והחברתיים - הממשלה בורחת. לכן, מי שחזק יכול להתקיים, מי שחלש נופל, מי שהוא בשכבות הביניים גם הוא נופל. 
       
       עובדה, ב-1988 שליש מאזרחי ישראל היו שייכים לשכבות הביניים. באה שינוי ואמרה שהיא מייצגת את שכבות הביניים. מה קרה עד לסוף 2003? שכבות הביניים הצטמקו ל-21% מהמפרנסים במדינה. כלומר, שכבות הביניים נפלו לתוך השכבות המוחלשות. הן בעצם השכבות המוחלשות. 
       
       לכן, אין כאן אלא נפילה של החברה הישראלית למפולת גדולה מאוד מבחינה חברתית. לכן, החברה הישראלית היא יותר רעה, לצערנו הרב, לאזרחי מדינת ישראל מכפי שהיא היתה בעבר. 
       
       יתירה מזאת, קחו בבקשה, חברי הכנסת, את ספר התקציב. אין בו שום יעד חברתי, אף לא אחד. מדובר מה תהיה רמת הגירעון, מה יהיו האתגרים של הכלכלה הישראלית, מה תהיה הצמיחה. אין בו אף לא יעד אחד שבא לומר, היעד של שר האוצר הוא להוריד את העוני ב-0.2%, 4%, 2%, כלום. אין שום יעד חברתי. אין ירידה של רמת האבטלה. היעד החברתי האחד והיחיד הוא כביכול דוח-דברת בנושא החינוך. גם זה, אגב, יעד מאוד מותנה: א. שיהיה הסכם עם הסתדרות המורים ועם ארגוני המורים; ב. אם יהיה תקציב - יקצצו אותו מכל משרדי הממשלה. כלומר, יכבידו עוד יותר על השירותים החברתיים.
       
       אני אומר לכם, חברי משינוי, באמת אין לכם שום סיבה להתפאר בחלק שלכם בתקציב הזה, כמו שגם אין לכם שום סיבה היום שלא להצביע בעדו. אם על זה התפארת שלכם - בגלל תוספת של 290 מיליון שקל לחרדים, שחלקם, אגב, לא אסון גדול שהם ניתנים, לפחות לא באשר לגני-הילדים, ואפילו חלק מהחזר קצבאות הילדים, שהרי בעניין הזה נעשה ממש מהלך מאוד דרסטי.
       
       חברי הליכוד, חברי הכנסת זאב בוים וכחלון, רבותי, תראו למה הגעתם. איך הגעתם למצב הזה, שבו היום זאת האנרכיה בכנסת, 13 חברי הכנסת מהליכוד בראש המצביעים באנרכיה נגד ראש הממשלה שלהם, נגד ממשלה שלהם. 

אורי אריאל (האיחוד הלאומי - ישראל ביתנו):

       הדאגה לליכוד ממש מעוררת.
       
משה כחלון (הליכוד):

       אנחנו סמכנו עליכם. ידענו שאתם אחראיים, ולכן הרשינו לעצמנו. 
       
רן כהן (יחד):

       לא, תסלח לי. אם אתם לא הייתם מצביעים באנרכיה פוליטית, לא היתה שום סיבה להצביע בעדכם. 

משה כחלון (הליכוד):

       תזכיר לציבור שלך למה הצבעת בעד. 
       
היו"ר חמי דורון:

       זה לא המקום לעשות דיאלוג עכשיו. 
       
רן כהן (יחד):

       היושב-ראש מעיר לי, בצדק, שזה לא המקום לעשות דיאלוג. אבל, תבחינו בדבר אחד. בכל זאת אתם יוצרים פה אנרכיה פרלמנטרית שאי-אפשר באמת לחיות אתה הרבה זמן. תיזהרו בצעדכם. אנחנו נצביע נגד התקציב, זה אני מודיע לך. 
       
אורי אריאל (האיחוד הלאומי - ישראל ביתנו):

       עוד הפעם.
       
היו"ר חמי דורון:
       
       חבר הכנסת כהן, לפי מה שאתה אומר, מ-1988 עד 2003 המדינה היתה בחזקת מתה, לא קרה כלום, ואז באפריל 2003 באה שינוי לממשלה, ופתאום התוצאה של בואה לממשלה בשלושה חודשים, ירידה ל-21%. יש לך מתמטיקה מאוד מאוד מעניינת; גם השקפת עולם מעניינת. במשך כל השנים האלה לא היתה ממשלה בישראל, לא היו ממשלות בישראל. נו, באמת. 
       
רן כהן (יחד):
       
       אלו הנתונים. כאשר אני אומר לכנסת דברים, אני חייב להיות מדויק. הסטטיסטיקה שנמצאה בפרסום האחרון של "מרכז אדוה" היא בין 1988 ל-2003. לכן, אני לא יכול ואני לא רוצה לשקר. 
       
היו"ר חמי דורון:
       
       אבל, מי היו הממשלות בדרך? בדרך היתה ממשלת רבין, ואתם הייתם שותפים. אחר כך היתה ממשלת נתניהו. נו, באמת. 
       
רן כהן (יחד):

       מאחר שנפל בחלקי לעמוד בראש ועדת החקירה הפרלמנטרית לעניין הפערים החברתיים אני יכול לומר לך, שבין השנים 1980 ו-2000-2002, השנים היחידות שבהן היתה ירידה בעוני, והיתה עלייה מובהקת בתעסוקה וברמות ההכנסה, היו השנים 1994-1996, שנות יצחק רבין ז"ל, שבהן היה גם תהליך מדיני וגם צדק חברתי וכלכלי. באותן שנים מעמד הביניים לא הצטמק אלא התרחב. 
       
היו"ר חמי דורון:

       חבר הכנסת כהן, אתה יודע שמצב כלכלי - - -
       
אחמד טיבי (חד"ש-תע"ל):

       אדוני היושב-ראש, אתה מאריך את הדיבור שלו. אנחנו בסוף היום. זה סגנון חדש של ניהול ישיבות. 

היו"ר חמי דורון:
       
       הוא סיים, עכשיו אני מדבר. 
       
רן כהן (יחד):

       אני למדתי את זה מיושב-ראש משינוי, ואני תקפתי את שינוי והוא רוצה להגן על שינוי. 

אחמד טיבי (חד"ש-תע"ל):

        אנחנו עכשיו בשעה 20:30. 
       
היו"ר חמי דורון:

       חבר הכנסת טיבי, אילו חבר הכנסת ברכה היה יושב במקומי והיו תוקפים את סיעתו, גם הוא היה מבקש להבהיר את הדברים. אתה יודע את זה. אנחנו רוצים להבהיר. 
       
       אתה בעצמך יודע, שהרי בסך הכול, בכלכלה, זה לא מהרגע להרגע. בכלכלה זה תהליכים. אז יכול להיות שממשלת רבין נהנתה מתהליכים קודמים. אתה יודע את זה. בדיוק כמו שממשלת נתניהו, דרך אגב, ייתכן שסבלה מתהליכים שקרו אצלכם, בממשלת רבין. 
       
רן כהן (יחד):
       
       לא, ממשלת נתניהו היא ללא ספק המשך ממשלת סילבן שלום. דבר אחד בטוח: הירידה באבטלה בשנתיים האחרונות, או בשנה האחרונה בעצם, היא תוצאה מובהקת של עניין אחד, של תוספת חלקי משרות בשירות הציבורי, עד כדי כך שהיום יש 665,000 שכירים שמשתכרים עד 2,000 שקל ממשרות חלקיות. זה מה שהוריד את הסטטיסטיקה, אבל העלה את המעמד של עובדים - עובדים בשכר אבל הם עניים, כיוון ששכרם עלוב כל כך. תודה רבה. 

היו"ר חמי דורון:
       
       תודה רבה. חברת הכנסת מלי פולישוק-בלוך. אחריה – חבר הכנסת גאלב מג'אדלה.  
       
מל פולישוק-בלוך (שינוי):
       
       אדוני היושב-ראש, חברי חברי הכנסת, אם נסכם דיון זה בשתי מלים, ניתן לומר: התקציב גרוע. אין חזון, יש ביזיון. התקציב המוצע היום הוא בעצם מוטציה, עיוות של תקציב נכון, בחלקו, חבר הכנסת רן כהן – בחלקו, גם את הקודם צריך היה אכן לשפר, כמו למשל תקציב התרבות והחינוך, כפי שאני אפרט. אבל בכל זאת, בעקרונות, הוא היה נכון, כי הוא דאג לאוכלוסייה כולה. לעומת זאת, ההסכם הקואליציוני עם יהדות התורה גרם לכך שמועברים -  אדוני היושב-ראש, אני מפריעה לך? כי אני מדברת עכשיו על ההסכם של גפני. ושים לב שהזמן עובר. 

רן כהן (יחד):
       
       זה הדבר היחיד שרע בתקציב הזה? אין עניים, אין מובטלים? מה שיש זה רק חרדים? 
       
מל פולישוק-בלוך (שינוי):
       
       לא, יש הרבה דברים. תיכף תשמע, אם תרצה להישאר. ובכן, ההסכם עם יהדות התורה – שאני לא יודעת בדיוק איזה פלג שלה עכשיו נשאר ואיזה יוצא - ההסכם שגרם להעברת מאות מיליוני שקלים לגופים חרדיים באופן לא פרופורציונלי לחלקו היחסי של הסקטור החרדי בחברה הישראלית, הוא זה שמעוות, בבסיס, את התקציב. אבל לא רק העיוות הזה. 
       
משה גפני (יהדות התורה):
       
       אני לא מאמין למשמע אוזני. 
       
מל פולישוק-בלוך (שינוי):
       
       כיושבת-ראש ועדת החינוך והתרבות בכנסת, אני רוצה להתמקד בנושא החינוך, ההשכלה, המדע, המו"פ, התרבות והספורט. שנת התקציב הבאה מציבה בפנינו אתגר משמעותי – יישומו של דוח-דברת, הצלת החינוך הישראלי ואולי הצלת המדינה כולה, עתיד המדינה. הקיצוצים המרובים שנעשו בתקציב החינוך בשנים האחרונות הביאו את מערכת החינוך למצב כה אנוש, שבו לילדים אין כיתה, אין להם כיסא לשבת עליו. יש היום מחסור באלפי כיתות לימוד, בעיקר במגזר הערבי, ולא רק. כשביקרנו במסגרת ועדת החינוך בבית-ספר חדש שהוקם לא מכבר בעיר לוד, ראינו מצב שבו בחדר, ממ"ד בעצם, ממ"ד אטום, לומדים יותר מ-30 תלמידים, שנאלצו להיפרד ממורתם שהיתה בהיריון, כי בשל בטנה התופחת היא לא הצליחה להיכנס לחדר. זו לא בדיחה. בשל הקיצוצים בתקציב, חוק השילוב, למשל, ששואף לשלב ילדים עם מוגבלויות בבתי-ספר רגילים, לא מיושם כהלכה, כי אין כסף. 
       
       ידוע לכול כי עידוד מצוינות מקדם את החברה כולה. החזק מושך את החלש כלפי מעלה. במצב התקציבי דהיום אין השקעה בתלמידים מצוינים ואין השקעה בתלמידים מחוננים. החברה הישראלית נגררת אחורה לרף הנמוך יותר. 
       
       שר האוצר קרא לא פעם מעל במה זו לאמהות לצאת לעבודה, אבל יחד עם שרת החינוך הוא הרחיב את יום הלימודים הארוך ליישובים חדשים, לא לגני-ילדים ביישובים שכבר יש בהם יום לימודים ארוך - -

היו"ר חמי דורון:
       
       חבר הכנסת גפני, אתה גם מאחר, גם מבקש חנינה וגם מפריע?
       
מל פולישוק-בלוך (שינוי):
       
       - - אלא ליישובים חדשים. אתה שם לב שהזמן שלי נפגם? יוצא שאמא שיש לה ילד בכיתה ב' וילד בגן חובה לא יכולה לצאת לעבוד יום שלם, כי יום הלימודים הארוך לא חל על גני-הילדים ביישובים האלה. מובן שיש הרחבה לגני-ילדים בהתנחלויות, ביישובים של חרדים. זה כן, אבל לא על-פי היגיון כלכלי ויעילות כלכלית. 
       
       השכלה גבוהה. ההסכם הרב-השנתי שנחתם לא מכבר להבראת האוניברסיטאות מחזיר את ההשכלה הגבוהה שמונה שנים לאחור. מסתבר שחסרים לפחות מיליארד שקלים שקוצצו ולא הוחזרו. מצב זה מביא, למשל, את אוניברסיטת תל-אביב לשקול סגירת בית-ספר לרפואת שיניים. בפועל כבר סגרו שנה א', כבר בשנה שעברה. זה אחד משני בתי-הספר היחידים במדינה. מובן שהתוצאה היא מעט רופאי שיניים, טיפולים יקרים יותר, רופאים שלא יהיה להם היכן להשתלם, ובריחת מוחות - ללימודי רפואת שיניים בהונגריה. 
       
       שר האוצר מסכים שהשקעה בהון האנושי חשובה ומהותית לעתידה של מדינת ישראל, אבל מה עושה אותו שר אוצר שרוצה לעודד צמיחה ומקומות עבודה? הוא מקצץ, כפי שכבר אמרנו מעל במה זו, אינני יודעת כמה פעמים - הוא מקצץ למעלה מ-50% בשנתיים האחרונות בתקציבי המדען הראשי, כשהוא עצמו יודע, אנשיו יודעים, שזה מנוע הצמיחה. יש להקצות תקציב לפעילות המדען הראשי לצורך עידוד היצוא של תעשיית ההיי-טק הישראלית. זה חיוני לעתידנו. חשוב לי באופן מיוחד לחזור ולהדגיש, כי תעשיית ההיי-טק, המחקר המדעי, הפיתוח הטכנולוגי, מנועי הצמיחה העיקריים של מדינת ישראל – הוכחו ככאלה. ההשקעה הממשלתית בתעשיית ההיי-טק היום תשיב אלפי מובטלים לעבודה, תגביר את כושר הייצור, תכניס מטבע זר, תעלה את תשלומי המס, תניע את גלגלי המשק. מה עוד צריך שר האוצר כדי להבין את זה? 
       
       כולם מסכימים שיש להשקיע באקדמיה, ברפואה. אבל, אתם יודעים כמה משקיעים במחקר הרפואי בישראל? זה כבר שואף לאפס. ההשקעה האפסית של ממשלת ישראל בתחום זה גורמת לו למחלה אנושה, וכנראה תביא לגסיסתו המוחלטת. 
       
       שר האוצר אמר, שתקציב 2005 חייב לעודד יציאה לעבודה. ומה הוא עושה? אנשים קשי-יום שמצאו עבודה ברשות הגנים הלאומיים, עובדים תמורת שכר מינימום, לא רוצים קצבה, רוצים שייתנו להם לעבוד - מגורשים מהעבודה. היינו בעכו, ועדת החינוך, רק לפני שבוע. התחננו האנשים האלה: תנו לנו לעבוד; בתנאים קשים, בשכר מינימום. מה עושה שר האוצר? שולח אותם הביתה.
       
       ואם לא די לכם בחלמאות הזאת, אני אזכיר לכם במיוחד את החטא הקדמון, פגיעה בנשמת אפה של כל מדינה מתוקנת, קוראים לזה תרבות. כן, חבר הכנסת, סגן השר בוים, גם במדינה שנלחמת על קיומה ויש בה טרור, תרבות היא דבר חיוני. צריך תיאטרון, מחול, מוזיקה, מוזיאונים, ספריות, קולנוע. קיצוץ של רבע מתקציבם בתקציב הנוכחי. 
       
סגן שר הביטחון זאב בוים:
       
       גם ישיבות. 
       
מל פולישוק-בלוך (שינוי):
       
       זה גם אובדן מקורות תעסוקה של אלפי אנשים, אבל בעיקר פגיעה אנושה באיכות החיים שלנו, ואין לזלזל בכך. 
       
סגן שר הביטחון זאב בוים:
       
       תרבות זה גם תרבות יהודית. 
       
מל פולישוק-בלוך (שינוי):
       
       ומשפטים אחרונים – הספורט. אנחנו שמחים על כל זכייה, הנה, עכשיו קיבלנו מדליות – "מכבי תל-אביב". אתם יודעים כמה מקציבה מדינת ישראל לספורט? 70 מיליון שקל עלובים. האם זה מספיק? זה אפילו לא מספיק לחימום שלפני האימון. 
       
סגן שר הביטחון זאב בוים:

       
       חבל על הכסף הזה. תראי את הקבוצות המקצועיות - - - לבין הביצועים. 
       
היו"ר חמי דורון:
       
       אדוני סגן השר, אני מבקש לאפשר לחברת הכנסת פולישוק לסיים את דבריה. 
       
מל פולישוק-בלוך (שינוי):
       
       לסיום אני קוראת לשר האוצר לחזור בו מהצעת התקציב הזאת ולהגיש לאישור הכנסת את התקציב המקורי, עם התיקונים שאמרתי, התקציב שהוכן בתקופתה של שינוי ולפני שבאו החרדים ולקחו מילדי ישראל את כספי החינוך, התרבות, הספורט והמדעים. תודה. 
       
היו"ר חמי דורון:
       
       תודה רבה לחברת הכנסת מלי פולישוק-בלוך. חבר הכנסת ואסל טאהא, בבקשה. אחריו – חבר הכנסת אורי אריאל, אחריו – חבר הכנסת אחמד טיבי, אחריו - חבר הכנסת גפני, ואני מקווה שהוא שומע אותי איפה שהוא נמצא, כי לא תהיה חנינה נוספת. 
       
ואסל טאהא (בל"ד):
       
       אדוני היושב-ראש, חברי הכנסת, המדיניות הכלכלית התקציבית של ממשלת ישראל מאפשרת למשפחות בעלות משאבים, משפחות עשירות, ליהנות מהורדת המס. הכסף הנחסך מהורדת המס לא מושקע בחינוך, בבריאות או ברווחה. הם מאפשרים לאותן משפחות ולאותם אנשים להשקיע את הכסף במקום שמיטיב עמם ולא עם הכלל. לכן, המדיניות הזאת באה לשרת אחוז קטן מהאוכלוסייה, על חשבון הכלל הרחב. 
       
       אם אנחנו נסתכל על חלוקת התקציב, מה נראה? תקציב הביטחון הוא 53 מיליארד שקל, 20.1% מסך כל התקציב. השיעור המדהים של 36% הוא של החזרת חובות. אם אנחנו לוקחים את האחוזים האלה, יותר מ-56% מכלל התקציב כבר אבוד. מה זה 36% החזרת חובות? איזה חובות? ודאי חובות צבאיים שקשורים לביטחון, לא קשורים לפיתוח ולשירותי החברה. תקציב שמחולק בצורה כזאת אכזרית, אין אפשרות שהוא יעזור לפיתוח ולשירותי חברה, לשירות השכבות החלשות. 
       
       כולם כאן בוכים, מהצד של הקואליציה. מפלגת העבודה נלחמה קשות בתקציב של שנת 2004. יש בתקציב הזה שהיום יצביעו בעדו אותם סממנים. הם נלחמו והצביעו נגד. היום הם יצביעו בעד אותם סעיפים שהם נלחמו בשנת 2004 לשנותם. 
       
       כאשר אני מסתכל על החלוקה, 30% לשירותי חברה ו-36% החזרת חובות, זה אומר שהשכבות החלשות, הרוב בעם ייפגע. החינוך ייפגע, הגמלאים ייפגעו, הנכים ייפגעו. מי לא ייפגע? החולים ייפגעו, טיפות-חלב ייפגעו. 30% לכל החברה, כאשר יותר מ-56% מחולקים למשרד הביטחון ולהחזרת חובות ביטחוניים. 
       
       אדוני היושב-ראש, אני לא מומחה לכלכלה, אבל למדתי בראשית דרכי כמה קורסים בכלכלה, ואמרו אז שכאשר התקציב מחולק כך שיותר מ-40% לביטחון ולהחזרת חובות, התקציב, הכלכלה והמדינה שבה התקציב הזה לא יחלימו. הם ישמרו על המחלות שלהם. הם עושים לכאורה תוכנית הבראה, אבל על חשבון החלשים. 
       
       אדוני היושב-ראש, אם אנחנו מסתכלים על פן אחר, משבר הרשויות, אנחנו נראה שהשלטון המקומי נפגע קשות, במיוחד בסקטור הערבי. כאשר מקצצים את מענק האיזון ב-50% ומחזירים עוד קצת ממה שלקחו בשנת 2004, זה לא יעזור להבראת השלטון המקומי, זה רק יגרום לקריסתו ולאי-מתן שירותים נאותים לחברה על-ידי הרשויות, זה רק יגרום לכך שהרשויות יישארו במצב קשה. לדעתי, יש להחזיר לרשויות את תקציב האיזון. אם רוצים לעשות צדק לרשויות, שיחזירו 800 מיליון שקל. שיחזירו את הרשויות לרמה שבה היו בשנת 2002, זאת אומרת הוספה של 400 מיליון שקלים. 
       
       לתקציב כזה ולחלוקה כזאת אנחנו לא נסכים ונצביע נגד.

היו"ר חמי דורון:
       
       תודה רבה. חבר הכנסת אורי אריאל, בבקשה.

אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, תקציב 2005 צריך להזכיר לכולנו מה התאריך היום. נדמה לי שיש פיגור קל של 12 ימים. את ראש הממשלה זה לא מעניין. לא מעניינים אותו הבית הזה והדמוקרטיה. במסגרת הזאת הוא יכול לזלזל בליכוד, הוא יכול לזלזל בסיעתו, הוא יכול לזלזל בבית הזה. צריך לומר את האמת, הוא ישב פה הרבה שעות. מבחינה זו הוא מהווה אולי דוגמה לשריו ולראשי ממשלות שיהיו. אני מקווה שראש הממשלה הבא כבר יהיה בעוד חצי שנה וילמד ממנו לא רק איך לשבת על הכיסא ולספור שעות. לא מעניין אותו שעבר הזמן, כי חוקית אפשר עד 31 במרס. כאילו זמנו בידו, הוא איננו מתרגש. הוא נשען במלאכתו על מפלגות שאינן מהקואליציה שלו. למעשה הוא ממשלת מיעוט שנשען על קולות הערבים, בחסדם ובטובם.

גאלב מג'אדלה (העבודה-מימד):
       
       מה רע בזה?
       
אורי אריאל (האיחוד הלאומי - ישראל ביתנו):

       התגובה הזאת היא מעניינת. אני ציינתי על מי הוא נשען. אתה קופץ ושואל, מה רע בזה. אתה חש בעיה. אני לא אמרתי שיש בזה בעיה. 

גאלב מג'אדלה (העבודה-מימד):

       להיפך. אני חש יתרון. 
       
אורי אריאל (האיחוד הלאומי - ישראל ביתנו):
       
       אני אמרתי שראש הממשלה נשען על מפלגות מהאופוזיציה, שמונה קולות של ערבים וקולות של מרצ, יחד.
       
גאלב מג'אדלה (העבודה-מימד):
       
       אבל למה אתה לא אומר יהודים מהשמאל? למה אתה אומר חברי כנסת ערבים?
       
אורי אריאל (האיחוד הלאומי - ישראל ביתנו):
       
       אין שום בעיה. הוא נשען על ערבים מהשמאל ועל יהודים מהשמאל. 
       
היו"ר חמי דורון:
       
       רבותי חברי הכנסת. אורי, שנייה אחת. 
       
גאלב מג'אדלה (העבודה-מימד):
       
       אז תגיד יהודים מהשמאל.
       
היו"ר חמי דורון:
       
       חבר הכנסת מג'אדלה. תראו, אני מבקש, העירו סגן השר בוים וגם חבר הכנסת וילן, שאנחנו - - -
       
אורי אריאל (האיחוד הלאומי - ישראל ביתנו):
       
       זמן. 
       
היו"ר חמי דורון:
       
       בסדר, נו. אתה מושך אש.
       
גאלב מג'אדלה (העבודה-מימד):

	
       - - - למה הוא מוציא אותי מהמניין?


היו"ר חמי דורון:
       
       סליחה. למה הוא מוציא אותך מהמניין? הוא לא מוציא אותך מהמניין. אני מבקש, תשתדלו לא לקרוא קריאות ביניים, כדי לא לבזבז את הזמן. 
       
גאלב מג'אדלה (העבודה-מימד):
       
        - - -
       
היו"ר חמי דורון:
       
       חבר הכנסת אריאל, אני מבקש לא לנהל פולמוס עם חברי כנסת אחרים. אמור את דבריך במסגרת הזמן. 
       
גאלב מג'אדלה (העבודה-מימד):
       
       לא, זה יפה. אדוני היושב-ראש. 
       
אורי אריאל (האיחוד הלאומי - ישראל ביתנו):
       
       תוסיף שתי דקות. 
       
היו"ר חמי דורון:
       
       אני לא מוסיף לך שתי דקות, אני אוסיף לך חצי דקה. 
       
גאלב מג'אדלה (העבודה-מימד):
       
       אדוני היושב-ראש, מה רע בפולמוס?
       
היו"ר חמי דורון:
       
       חבר הכנסת מג'אדלה, אתה מבזבז את זמנו של אורי אריאל, והוא ירצה עוד זמן. אתה רוצה להיות פה – אתה יודע מתי אתה צריך לדבר כך?
       
גאלב מג'אדלה (העבודה-מימד):
       
       - - -
       
אילן שלגי (שינוי):
       
       תירגע, די. 
       
עבד-אלמאלכ דהאמשה (רע"ם):
       
       - - -
       
אורי אריאל (האיחוד הלאומי - ישראל ביתנו):
       
       מורי ורבותי - - -
       
היו"ר חמי דורון:
       
       מספיק, חברים. בואו. חבר הכנסת דהאמשה, אני מבקש. שיאמר את דבריו.
       
אורי אריאל (האיחוד הלאומי - ישראל ביתנו):
       
       ראש הממשלה מבזבז את כספי עם ישראל על דברים שאין להם שחר. הוא רוצה לזרוק לפח 7 מיליארדי שקלים כדי לגרש יהודים, מצד שני אין לו כסף למאה ואחד דברים, ממגרש כדורגל בסח'נין ועד דוח-דברת. לדברים האלה אין כסף, וזאת כיוון שהממשלה שהוא עומד בראשה, ממשלת המיעוט, מבזבזת את כספי הציבור לריק. 
       
       אנחנו חושבים שהתקציב הזה איננו עונה על דרישות משרד החינוך. זה שנתיים ימים שראש הממשלה יחד עם שר האוצר מקצצים פעם אחר פעם בחינוך, וכל פעם עם הבטחה שהנה עכשיו נתקן את הדבר. האופנה האחרונה היא דוח-דברת. ואני לא רואה בתקציב את הכסף שהובטח בשנת 2005 לחינוך. 
       
       יבוא ראש הממשלה – אני מכיר את התשובה – ויגיד: זה יהיה בהמשך השנה, אנחנו עדיין דנים, אנחנו מתארגנים. יגיד שר האוצר: נסחפתם. מאיפה ניקח את הכסף? נקצץ בכל המשרדים באיזה flat, קיצוץ רוחבי של 3%, וזה יהיה לחינוך. הכול עבודה בעיניים, הכול תרמית. אין אבן על אבן בתקציב הזה. אומנם צריך לומר שיש בכל אופן מגמה של צמיחה, שאני מייחס אותה בהחלט גם למדיניות האוצר, אי-אפשר לקחת מהם את מה שעשו עקב הקיצוץ וההפרטות ודברים נוספים, ולמרות זאת תקציב השנה הבאה מבזבז את כספי העם. במקום שילכו לחינוך, הם הולכים לדברים שאינם צורך השעה. 
       
       אני רוצה לסיים עוד בדבר אחד, בתקציב הביטחון. תקציב הביטחון הוא כ-44 מיליארד ש"ח. השאלה איך סופרים – כן סיוע חוץ, לא סיוע חוץ, מטבע שקלי וכדומה. זהו התקציב הגדול ביותר, ואני אומר לכם מידיעתי, מניסיוני, כיושב-ראש הוועדה לתקציב הביטחון: אפשר וצריך לקצץ בתקציב הביטחון. ואני לא מדבר על 50 מיליון או 100 מיליון, שגם זה סכום חשוב – הוא חסר בתרבות, הוא חסר בחינוך, הוא חסר בדברים נוספים - אפשר לקצץ גם בסדרי גודל של קרוב למיליארד שקל. אם נדע לעשות את זה בתוכנית רב-שנתית, כל שנה, סדר גודל כזה, נוכל לתת תשובות הרבה יותר טובות בתחומי הרווחה והחינוך. תודה.
       
היו"ר חמי דורון:
       
       תודה רבה לחבר הכנסת אורי אריאל. חבר הכנסת אחמד טיבי, בבקשה. רבותי חברי הכנסת, תראו, ההחלטה של ועדת הכנסת היתה שלוש דקות לכל דובר. אנחנו הוספנו פה שתי דקות, כי ממילא חורגים. אני מבקש מכם, כדי שלא אצטרך לעצור אתכם, אנא תבנו את הנאום שלכם על חמש דקות לכל היותר, כי אחרי חמש דקות אני פשוט אעצור. בבקשה. 
       
אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, מלכתחילה הרי כפי שהיו התקציבים שהוגשו למליאת הכנסת בשנים עברו, כך גם התקציב הזה מייצג, הלכה למעשה, את המדיניות הכלכלית-החברתית של הממשלה. הוא תקציב תאצ'ריסטי, שריסק וממשיך לרסק את שכבת הביניים. כמעט שלא נשארה שכבת ביניים בחברה הישראלית, ועל כן זה מיתוסף לריסוק ההולך ומתמשך של השכבות החלשות, שהפער בינן לבין האלפיון או העשירון העליון הופך להיות תהומי. 
       
       כל הצעדים הכלכליים שגרמו לשינוי סטטיסטי-קוסמטי במספרים שהממשלה מציגה, משרד האוצר, מתבטאים הלכה למעשה בדברים מוחשיים בבית - כאשר המקרר ריק, כאשר שיעור המשפחות שהן מתחת לקו העוני הולך וגדל, כאשר החלש נחלש יותר והחזק מתחזק. אני בעד שאנשים בעלי יוזמה פרטית וכלכלית ישגשגו, אבל למה שהשלטון המרכזי יעשה הכול כדי שצעדיו הכלכליים יביאו לדחיקת מאות אלפי אנשים אל מתחת לקו העוני?
       
       אני רוצה להתרכז דווקא בנושא החינוך. נושא החינוך, למשל במגזר הערבי, הוא נושא שהמספרים לגביו אומרים הכול. סקר, אדוני היושב-ראש, שנעשה על-ידי השלטון המקומי מצביע על מחסור של 1,500 כיתות לימוד לפחות. תוכנית החומש שהכין משרד החינוך הגדירה את הצרכים התקציביים, העומדים על כ-200 מיליון שקל לשנה. גם את החלק הזה המשרד, משרד החינוך, לא יישם, והמחסור נותר בעינו.
       
היו"ר חמי דורון:
       
       בכל הארץ. 
       
אחמד טיבי (חד"ש-תע"ל):
       
       כן. לגבי המגזר הערבי. 1,500 חדרי לימוד - - -
       
גאלב מג'אדלה (העבודה-מימד):
        
       1,700.
       
אחמד טיבי (חד"ש-תע"ל):
       
       כן. לפחות. כן. 
       
       על מנת לאפשר את פתיחת שנת הלימודים הקודמת אמרנו אז - ושום דבר לא השתנה - היה צריך לבנות מינימום של 340 כיתות לימוד, שהעלות שלהן היתה 170 מיליון שקל. הדבר לא נעשה. במהלך חמש השנים האחרונות, אדוני היושב-ראש, בין 2000 ל-2004, משרד החינוך הכריז על יישום תוכנית חומש של פיתוח החינוך במגזר הערבי, אולם התוכנית לא יושמה במלואה וכך התוצאות לא השיגו את המטרה שלשמה יועדו. 
       
       במטרה לכסות על הפער ולעמוד ביעדים, משרד החינוך – תבענו, והוא לא עשה זאת - היה חייב להקצות 20% מתקציב התמיכה בתוכניות הפדגוגיות, דהיינו 200 מיליון שקל, על בסיס התקציב של 2004, לא על בסיס התקציב החדש. 
       
       העובדה כי מרבית היישובים הערביים כלולים באשכולות החברתיים-הכלכליים הנמוכים ביותר, 1 עד 4, אומרת כי יש לפעול ליישום חוק חינוך חינם לגילאי טרום-חובה ביישובים הנזקקים האלה. 
       
       אדוני היושב-ראש, שלא לדבר גם על המצב הבלתי נסבל בכפרים הלא-מוכרים - גם במערכת הבריאות, גם בתחבורה, גם בתשתיות ובעיקר במערכת החינוך, שמצבה זועק לשמים. 
       
       אמרתי משהו על מערכת הבריאות, אדוני היושב-ראש, ואני לא יכול שלא להתייחס למחסור הזועק במיטות בחדרים לטיפול נמרץ. יש מחסור שגורם – אדוני היושב-ראש, רבותי חברי הכנסת, חשוב שהציבור ידע זאת – לתמותת חולים. המחסור הזה במיטות גורם לתמותת חולים, שלא לדבר על צרכים אחרים של מערכת הבריאות במדינת ישראל, סל התרופות וכדומה. צריך להרחיב אותו, לסגל אותו להתפתחויות, לצרכים. אבל המחסור האקוטי הזה במיטות אשפוז במחלקות לטיפול נמרץ אומר הכול. 
       
       על רקע כל מה שאמרתי, ועל רקע כל מה שאמרו חברי קודם, התקציב הזה הוא תקציב לקוי, מטרתו מעוותת, והתוצאות שלו יהיו הרות אסון. לכן אנחנו נצביע נגדו. תודה, אדוני.
       
היו"ר חמי דורון:
       
       תודה רבה לחבר הכנסת אחמד טיבי. חבר הכנסת משה גפני. אחריו - חבר הכנסת אבשלום וילן, ואחריו - חבר הכנסת אילן שלגי. 
       
משה גפני (יהדות התורה):
       
       אדוני היושב-ראש, ראשית אני רוצה להודות לך על שאפשרת לי לדבר במקום חברי הרב רביץ. 
       
סגן שר הביטחון זאב בוים:
       
       אפשר גם במקום פרוש.
       
משה גפני (יהדות התורה):
       
       אבל רביץ היה עכשיו ברשימה. 
       
       בכל פעם אני רוצה לדבר כללית וממלכתית על התקציב, יש באמת הרבה בעיות - -
       
היו"ר חמי דורון:
       
       תנסה.
       
משה גפני (יהדות התורה):
       
       - - אבל כל הזמן מגרים אותי לדבר על דברים אחרים, אז אני אשתדל במסגרת הזמן, לעמוד בלוח הזמנים. נעשה את זה בקצרה.
       
       מבחינה עניינית, חייבים לעשות רפורמות בהפרטה, בדברים שהם באמת חשובים, ולמדינה חייבת להיות תוכנית כלכלית. אבל לא צריך לעשות גם את הרפורמות, גם את התוכניות הכלכליות, גם לתת יותר לעשירים וגם לפגוע בעניים. 3.4 מיליארדי שקלים נותנים לעשירים - החזרת תקרת מס הבריאות והוספה של מס מעסיקים. אגב, זה הולך למנהלי בנקים, בין היתר. אם היו נותנים למפעלי תעשייה שמספקים תעסוקה לאנשים קשי-יום, אני מבין. אבל לתת למנהלי בנקים, למשרדים גדולים של עורכי-דין, של רואי-חשבון - איזו מדיניות זאת? 
       
       אנחנו נצביע בעד התקציב. אנחנו נצביע בעד התקציב מכיוון שאנחנו חתמנו על הסכם, גם נציג אגודת ישראל וגם נציג דגל התורה; גם חבר הכנסת ליצמן וגם אנוכי חתמנו על הסכם. אנחנו נתמוך בתקציב. 
       
       בתקציב הזה יש דברים חמורים וקשים, ואנחנו ננסה להיאבק בהם בין הקריאה הראשונה לקריאה השנייה והשלישית. למשל, ביטול הפטור ממס ערך מוסף באילת. לדעתי, זהו דבר חמור, הולכים לסגור את העיר הזאת. המשמעות של העניין היא, שכמעט שלא תהיה התיישבות יהודית בקצה הדרומי של הנגב. זאת המשמעות של העניין. 
       
       ביטול נקודת זיכוי לאם עובדת. אגב, זה חוק שלי שהתקבל בכנסת, והולכים לבטל אותו. איזו מדיניות כלכלית עומדת - - -
       
היו"ר חמי דורון:
       
       זה לא כלכלי, זה אישי. 
       
משה גפני (יהדות התורה):
       
       אגב, הם לא יודעים. מה עם אילת, זה גם אישי?
       
       יש דברים שהם דברים חמורים, סתם. אנחנו נעשה כל מאמץ, ואמרתי גם כשחתמנו על ההסכם, שאנחנו נהיה כמו חברי קואליציה לגבי התקציב. אמרתי זאת לפני שחתמנו על ההסכם הקואליציוני. כפי שחברי הליכוד יכולים להיאבק על סעיפים שונים בתקציב, גם אנחנו ניאבק, וניאבק על כך בין הקריאה הראשונה לקריאה השנייה והשלישית. אני מקווה שגם נצליח לשכנע, ואכן לתקן דברים שצריכים לתקן בתקציב.
       
       כעת אני רוצה לומר מלה, אדוני היושב-ראש. חברת הכנסת מלי פולישוק לא נמצאת כאן, אולי אתה תואיל בטובך - - -
       
גאלב מג'אדלה (העבודה-מימד):
       
       אני אעביר לה.
       
היו"ר חמי דורון:
       
       אתה לא צריך להיות שליח לדבר עבירה.
       
משה גפני (יהדות התורה):
       
       מכיוון שכל הזמן מדברים על 290 מיליון השקלים שעליהם חתמנו, אני רוצה להביא דוגמה שהיתה אצלה בוועדת החינוך. 
       
גאלב מג'אדלה (העבודה-מימד):
       
       אצלנו אתה גם חבר.
       
משה גפני (יהדות התורה):
       
       אני מתכוון אצלה כיושבת-ראש; אצלנו כחברים. 
       
       התקיים דיון בוועדה לענייני ביקורת המדינה על העניין הזה, שמבקר המדינה כתב עליו, למשל, וזה חלק מ-290 מיליון השקלים. מדובר על המצב שבו לא כל התלמידים במדינת ישראל מבוטחים. מבוטחים רק תלמידי החינוך הרשמי. תלמידי החינוך המוכר שאינו רשמי אינם מבוטחים. תלמיד יכול להיפגע, להיפצע, או חס וחלילה חמור יותר, ואין לו ביטוח. נכתב על כך בדוח מבקר המדינה. החשב הכללי של משרד האוצר החליט לפני שנה וחצי שמבטלים את ביטוח התלמידים בחינוך המוכר שאינו רשמי, והחינוך החרדי הוא כולו חינוך מוכר שאינו רשמי. אין חינוך רשמי בחינוך החרדי. כלומר, התלמידים החרדים כולם אינם מבוטחים. 
       
       במסגרת 290 מיליון השקלים הכללנו סעיף - וזה חלק מהכסף - שעניינו ביטוח תלמידים. חברת הכנסת מלי פולישוק אמרה לי: חבר הכנסת גפני, בוא נגיש ביחד חוק, לא יכול להיות דבר כזה. מה זה שתלמידים חרדים לא יהיו מבוטחים? יכול להיות מצב שילדי ישראל, אחד מהם לא יהיה מבוטח? כך היא אמרה לי. 
       
       היא עולה כאן לדוכן ותוקפת את ההסכם עם יהדות התורה. אבל אני יכול לעבור סעיף-סעיף  ולהסביר היכן הפגיעה, שכל אדם אוניברסלי, תרבותי ואנושי מבין אותה. הרי מה באנו לתקן? מה באנו ואמרנו? סתם, תנו 290 מיליון שקלים לחרדים? זה מה שאמרנו? מישהו מעלה בדעתו שאפשר בכלל לעשות דבר כזה? מישהו מעלה בדעתו שבמדינה שוויונית, שמפוקחת על-ידי היועצים המשפטיים, על-ידי היועץ המשפטי לממשלה, אפשר לעשות דבר כזה? 
       
       אז עכשיו אני לא מבין, אדוני היושב-ראש. במקרה אתה חבר סיעתה, אבל אתה היושב-ראש. היא אומרת לי קודם שלא יכולה להיות אפליה בין ילד לילד בביטוח תלמידים, והיא עולה לכאן ותוקפת כאשר אנחנו בכוחותינו הדלים רוצים לתקן את זה.
       

גאלב מג'אדלה (העבודה-מימד):
       
       חוץ מהביטוח. היא התכוונה חוץ מהביטוח.
       
משה גפני (יהדות התורה):
       
       היא לא התכוונה חוץ מהביטוח. היא דיברה על 290 מיליון השקלים. 
       
היו"ר חמי דורון:
       
       בתוך 290 מיליון השקלים יש בסך הכול 140 מיליון שקלים שהולכים לישיבות ולכוללים, ו-150 מיליון שקלים שהולכים לביטוח, להסעות תלמידים, לגני-ילדים ועוד כהנה וכהנה.
       
משה גפני (יהדות התורה):
       
       אדוני היושב-ראש, אין לי זמן. אתה יודע מה, שהיא תגיד, חוץ מביטוח תלמידים. שתגיד. 
       
גאלב מג'אדלה (העבודה-מימד):
       
       היא אמרה לי. 
       
משה גפני (יהדות התורה):
       
       היה דיון בוועדת החינוך על גני-הילדים, והיא אמרה שלא יכולה להיות אפליה בין ילד לילד - פתאום לעשות אצלם קיצוץ נוסף של 15%. היא אמרה. זה עוד סעיף, ועוד סעיף ועוד סעיף ועוד סעיף. בכל הסעיפים האלה מתברר שיהדות התורה ניסתה לעשות קצת צדק, ואנשי שינוי המתורבתים מסכימים כל אחד על סעיף אחר, אבל כל הזמן כולם מדברים על 290 מיליון השקלים. אני מודה לך, אדוני, על רוחב לבך. אם תוכל, תעביר לה את הדברים. אם לא, אני אגיד לה. 
       
גאלב מג'אדלה (העבודה-מימד):
       
       אני התחייבתי להעביר לה.
       
היו"ר חמי דורון:
       
       אני אשלח אותה לקרוא את הפרוטוקול. תודה רבה. חבר הכנסת אבשלום וילן, בבקשה. אחריו - חבר הכנסת אילן שלגי, ואחריו - חבר הכנסת יחיאל חזן. 
       
אבשלום וילן (יחד):
       
       אדוני היושב-ראש, רבותי חברי הכנסת, התקציב הזה שמונח לפנינו כבר פעם שנייה לקריאה ראשונה - ויכול להיות שמחר בצהריים תהיה גם פעם שלישית לקריאה ראשונה - אני חושב שההגדרה הטובה ביותר שלו ניתנה על-ידי יושב-ראש האופוזיציה דאז, המשנה דהיום, שמעון פרס, שאמר שזהו סוג של תקציב, על-פי דבריו: קפיטליזם חזירי, ואכן הוא צודק.
       
       עמד כאן שר האוצר מרוצה מעצמו, מהנתונים - אבל פעם אחר פעם, במין סרט שמראה רק את הצד המואר, ושוכח שלירח שלו, לכלכלת ישראל, יש גם צד אפל. ואני לא חולק כאן על שורת ההישגים שבאמת היו בשנה האחרונה. בכל אופן, הצמיחה חזרה, והצמיחה השנה תיגמר ב-3.8%, ואולי בשנה הבאה היא תהיה די דומה. ובכל אופן, המשק התייצב. כל הדברים האלה נכונים. 
       
       אבל הוויכוח עם מר נתניהו היום, מחר ואתמול איננו על הפרמטרים הכלכליים. הוויכוח הוא כיצד מתחלקת העוגה, ובסופו של דבר מי משלם מהבחינה החברתית את המחיר של התוכניות הכלכליות. 
       
       דיבר כאן מר נתניהו על מס הכנסה. אדוני היושב-ראש, אתה יודע ש-51% מתושבי ישראל אינם מגיעים כלל לדרגת המס? מה זה אומר? ש-49% מהאזרחים מחזיקים את כל המערכת הזאת. זה מצב נורמלי? 
       
       הוא דיבר על הורדת מסים, וראה איך סך המסים עלה. אני מודיע כאן לכנסת ישראל, קחו את המספרים ותראו. המס העקיף עלה השנה, אז על מה הוא מדבר? זה אומר שגביית המסים היא הרבה יותר אגרסיבית, פחות צודקת. זה אומר שהפערים גדלים. 
       
       זה אומר שהפער בין העשירים לעניים, אחרי כל תשלומי ההעברה שהוא תוקף, עם כל המנטרות והכול, כאשר לוקחים את הפערים בשכר בין העשירון התחתון לעשירון העליון - הפער היום הוא 1 ל-13.4. לאחר רשת תשלומי ההעברה של הביטחון הסוציאלי, של הביטוח הלאומי, של קצבאות הזיקנה, של קצבאות הילדים שמר נתניהו כל כך אוהב לתקוף, הפער היום הוא קרוב ל-1 ל-7. למה במערב-גרמניה, בצרפת ובאנגליה התאצ'ריסטית הפער הוא 1 ל-5?  
       
       בסופו של דבר מישהו משלם את המחירים הללו, ואלה אותן שכבות נמוכות, שבלשון המעטה לא גומרות את החודש. 

	עומד כאן שר אוצר שמסביר pure כלכלה. אין דבר כזה pure כלכלה. בכלכלה לכל דבר יש גם תג מחיר. נתניהו, במין הוקוס-פוקוס, יחד עם ראש הממשלה, שלפו כאן לפני שלושה ימים שפן מהכובע: הביאו לנו את נגיד הבנק, מר סטנלי פישר, יהודי אמריקני, כלכלן בעל שם עולמי, אפילו מדבר עברית לא רעה. אבל, אדוני היושב-ראש, תפקיד נגיד בנק ישראל, מעבר להיותו נגיד הבנק המרכזי, הוא גם להיות היועץ הכלכלי הבכיר לממשלת ישראל. אדוני היושב-ראש, אני רוצה לגלות לך סוד: מר נתניהו, ליד העמדות של סטנלי פישר - שהוא כלכלן בעל שם עולמי, בעל שיעור קומה - מבחינה חברתית  הוא שמאלן. 

       כאשר יצטרך להופיע נגיד הבנק החדש בפני ועדת הכספים, איך הוא יציג את הדיאגרמות, בעברית או באנגלית? מה תהיה תפיסתו החברתית? איך הוא יחבר את התפיסה הכלכלית לנושאים החברתיים הקשים, המורכבים והכאובים של מדינת ישראל? אין לי דבר נגדו, הוא אדם מצוין, אבל מטבע הדברים הממשלה הזאת חסרת רגישות חברתית לחלוטין.
       
       מעבירים תוכנית התנתקות. אדוני היושב-ראש, אנחנו עדיין נמצאים בעיצומה של לחימה. אני מאוד מקווה שהיא תסתיים. יושב פה סגן שר הביטחון, אפשר להוביל עם למאבק למעלה ממאה שנה כאשר מפרקים את הסולידריות שלו? כאשר בכל שנה לעשירים יהיה יותר ולעניים יהיה פחות? ותקרא לכולם אחר כך להתייצב למילואים, אלה שיש להם ואלה שאין להם, ותחזיק את החישוקים האלה ביחד עם תקציב כזה? 
       
       נתניהו יגיד שהכול מן אללה, משמים, ויביא לנו כלכלנים בעלי שם עולמי שלא מחוברים לפה. בסופו של דבר, אדוני היושב-ראש, החברה הישראלית מתפוררת. החישוקים החברתיים של החברה מתפוררים. לכן אני מאוד מקווה שמחר, בין 11:00 ל-12:00, כאשר נצביע פעם שנייה על התקציב בקריאה ראשונה,  נשלח אותו חזרה, את שר האוצר הזה, את ראש הממשלה, להביא אותו בפעם השלישית עם התיקונים הנדרשים.
       
היו"ר חמי דורון:
       
       תודה רבה לחבר הכנסת וילן. חבר הכנסת אילן שלגי, בבקשה. 
       

מסמכים שהונחו על שולחן הכנסת
       
היו"ר חמי דורון:
       
       בינתיים הכרזה של מזכיר הכנסת.
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת הצעת חוק רשות התעופה האזרחית, התשס"ה-2005, שהחזירה ועדת הכלכלה לקריאה שנייה ולקריאה שלישית. תודה. 
       
היו"ר חמי דורון:
       
       תודה רבה למזכיר הכנסת.
       


הצעת חוק התקציב לשנת הכספים 2005, התשס"ה-2005;
הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004 
(קריאה ראשונה)
       
היו"ר חמי דורון:
       
       חבר הכנסת אילן שלגי, בבקשה. 

אילן שלגי (שינוי):

       אדוני היושב-ראש, חברות וחברי הכנסת, התקציב שאנחנו מתבקשים לאשר עתה הוא תקציב המחזיר את מדינת ישראל למשטר החלוקה והקצבאות. להזכירכם, התקציב הזה כבר הובא לכנסת ב-1 בדצמבר ונפל, משום שסיעת שינוי הצביעה נגדו. חמשת שרי שינוי שמרו על עקרונות, ויתרו על כיסאות, כדי שלא לאפשר את הבושה הזאת שכעת אנשי מפלגת העבודה הולכים לאפשר. 
       
       אינני משוכנע שהתקציב יעבור מחר. ראיתי עכשיו בחדשות "מבט", שיש חיזורים נמרצים אחרי סיעת ש"ס. ייתכן שנופתע ועד מחר יהיו שינויים. בהמשך אני גם אתייחס לסיכויים של ש"ס בקואליציה הזאת. 
       
       התקציב הזה, בשלבו העוברי, חבר הכנסת גפני, היה תקציב נכון וראוי, אבל כמה חבל שבהתקרב הלידה חלה בו איזו מוטציה שפוגמת בו קשות ומחייבת את הפלתו. שר האוצר דיבר כאן אתמול וגם היום בפתוס על הצורך לגרום לאנשים לצאת לעבוד ואמר שראוי ששני בני-הזוג יעבדו. אבל במוטציה של התקציב, אדוני השר, אתה עושה בדיוק את ההיפך. אתה נותן 290 מיליון שקל – נכון, חבר הכנסת גפני, ידעת שאני אדבר על זה - לאלה שיושבים בישיבות ובכוללים, כדי שימשיכו לא לעבוד. 
       
משה גפני (יהדות התורה):
       
- - - 
       
היו"ר חמי דורון:
       
       חבר הכנסת גפני, הקפדתי שלא יפריעו לך. אני מבקש. 
       
משה גפני (יהדות התורה):
       
       למה כל אנשי שינוי מדברים רק על זה? 

היו"ר חמי דורון:
       
       חבר הכנסת גפני, אני קורא אותך לסדר. 
       
אילן שלגי (שינוי):
       
	כאשר לאברך יש ארבעה או שישה או שמונה ילדים, אשתו יוצאת לעבוד. רוצה שר האוצר ששני בני הזוג יצאו לעבוד. למה שאברך ילך לעבוד אם אנחנו מגדילים לו עכשיו את המשכורת על חשבוננו? ואז, כאשר הוא עם שמונה ילדים ורק אשתו עובדת, הם באמת חיים בעוני, למרות הקצבה שתוגדל לו עכשיו. 
       
משה גפני (יהדות התורה):
       
       מה זה קשור לביטוח תלמידים?
       
אילן שלגי (שינוי):
       
       אז אתם באים לכאן וצועקים על העוני במדינה. כל מי שרוצה לעבוד במדינה הזאת, בסופו של דבר ימצא עבודה ויוכל לעבוד. 
       
משה גפני (יהדות התורה):
       
       אתה מדבר ברצינות? מה עם 300,000 המובטלים?
       
היו"ר חמי דורון:
       
       חבר הכנסת גפני, אני קורא אותך לסדר בפעם השנייה. 
       
אילן שלגי (שינוי):
       
       כאשר סוף-סוף נכיר בהוצאות למטפלת - אתם לא צריכים מטפלת -  יצטרפו רבים למעגל העבודה. אם אפשר יהיה להכיר לזוג צעיר בהוצאות של המטפלת, אתם תראו כמה יצטרפו - בעיקר נשים, אבל גם גברים צעירים - למעגל העבודה. אמהות שעובדות משרה חלקית ישלימו ויעברו למשרה מלאה. 
       
       בהיותי שר המדע לשעבר אני רוצה להביע כאן את תדהמתם ומחאתם של כל שוחרי המדע במדינת ישראל על הודעת ראש הממשלה, שהוא מחזיק את תיק המדע עד למיצוי המשא-ומתן הקואליציוני עם ש"ס. האם זאת בדיחה, אריאל שרון? האם לדעתך יש אפשרות שאיש ש"ס יהיה שר המדע במדינת ישראל? האם הרב עובדיה יאפשר את זה? האם הוא רוצה להיות אחראי למדע החוקר ומאיר פינות בלתי מוכרות, פותר חידות ומגרש את הבערות ואת החושך? שר המדע יאיר פרץ - אני מניח שהוא יהיה שר המדע, הרי לאחרונה שמענו שיש לו תעודות אקדמיות. האם הוא יהיה השר שיפעל להגדלת תקציבים למחקר המוח ותורת הרבייה, ההפריה החוץ-גופית, חקר תאי הגזע, השיבוט, ולחיזוק סוכנות החלל הישראלית? האם הוא יקדם את המחקר הרפואי הכולל נתיחת גופות? ואת המחקר האנתרופולוגי והביולוגי לביסוסה של תורת דרווין, שגילתה לנו כי מוצא האדם מן הקוף?
       
ישראל אייכלר (יהדות התורה):
       
       הוא היה הפרימיטיבי ביותר בעולם.
       
היו"ר חמי דורון:
       
       חבר הכנסת שלגי, אני מבקש שתעמוד במסגרת הזמן. 
       
אילן שלגי (שינוי):
       
       אני מבקש לומר, שכעת אנחנו עומדים בפני החלטת ממשלה שתאמץ את דוח-דברת, אבל תוך החרגת החינוך החרדי. זה הישג זמני שלכם, חבר הכנסת גפני וחבר הכנסת אייכלר, בהסכמים הקואליציוניים. אני מאמין שהחרגת החינוך החרדי לא תעמוד בהחלטת בג"ץ.
       
משה גפני (יהדות התורה):
       
       אין החלטה כזאת. 
       
אילן שלגי (שינוי):
       
       אני יודע. ביום ראשון תהיה החלטה. למחרת ההחלטה אנחנו נהיה בבג"ץ כדי לבלום את השערורייה הזאת. 
       
       אנחנו קוראים לכל חברי הכנסת להצביע נגד התקציב. תודה. 

היו"ר חמי דורון:
       
       תודה רבה לחבר הכנסת אילן שלגי. חבר הכנסת יחיאל חזן, בבקשה.
       
ישראל אייכלר (יהדות התורה):
       
       דברת הרוויח 17 מיליון דולר בעסקה אחת. 

משה גפני (יהדות התורה):
       
       מה הייתם עושים אם לא היה ההסכם של 290 מיליון שקל? על מה הייתם מדברים?
       
יחיאל חזן (הליכוד):
       
       אדוני היושב-ראש, כנסת נכבדה, מחר אמורה הכנסת להצביע בקריאה ראשונה על חוק התקציב. נראה כאילו כל הבניין הזה חושב ששכחנו שצריך לסייע לאנשים החלשים בחברה, שצריך לסייע לאותם חולים במחלה הממארת, הקשה, הנקראת מחלת הסמים. וכשאני פותח את התקציב ואני מסתכל ואני רואה בסך הכול 11 מיליון שקלים, אדוני היושב-ראש, בבסיס התקציב, 11 מיליון שקלים לטיפול בנושא הסמים, אני שואל את עצמי, האם אני יכול לתת לזה יד, האם אני יכול להרים מחר את היד ולאשר תקציב כשמדינה שלמה כל יום מדברת כיצד צריך להילחם בתופעה? ראש הממשלה כבר אמר שזה פיגוע חברתי, שר האוצר כבר אמר: בטח, צריך לטפל במחלה הזאת. ססמאות – בלי סוף, עובדות – zero. סך הכול 11 מיליון.
       
       אדוני סגן השר, אולי אתה יכול להסביר מה אפשר לעשות ב-11 מיליון שקלים במדינה כולה? לאן ילכו 11 המיליון? האם ילכו לאותו נרקומן שברוך השם כבר נגמל ואי-אפשר לסייע בידו למצוא את הדרך לחזור לחברה? האם 11 המיליון יהיו בתקציבי הרשויות המקומיות, כדי שיהיה ברשות מתאם בין כל הגופים? האם 11 המיליון ילכו לאותו נרקומן שצריך להיגמל? הרי זהו לעג לרש, 11 מיליון שקלים.
       
       אתמול המליאה היתה כמרקחה בשאלה אם מפלגת העבודה תצטרף, אבל לא ראיתי שמפלגת העבודה דואגת כל כך לאנשים שחולים במחלה הקשה הזאת. 300,000 איש במדינת ישראל באים במגע עם סמים. 300,000 איש. שלא לדבר על המגזר הערבי הישראלי, שגם שם צריך לטפל באותם חולים.
       
גאלב מג'אדלה (העבודה-מימד):
       
       תפנה לשר האוצר, הוא חבר שלך. 
       
יחיאל חזן (הליכוד):
       
       אני פונה אל ראש הממשלה, כיוון שאני יודע שראש הממשלה הוא זה שמוביל, הוא מוביל בכל הכוח כנגד גירוש יהודים... הוא מוביל בכל הכוח כדי שנעקור יהודים מהבתים, אז שיוביל גם את הכנסת כדי שתטפל בחברה. 
       
       יש הרבה מאוד בעיות במדינה, אבל מכאן אני קורא לראש הממשלה ולשר האוצר: יש אנשים שהולכים לעבוד יום-יום ולא מביאים אוכל הביתה. הולכים לעבוד, מביאים 3,000-3,500 שקלים, ואני שואל את שר האוצר: מה הם ישלמו קודם? האם הם ישלמו את הארנונה? האם הם ישלמו את החשמל? האם ישלמו את המעון לילד? האם ישלמו את הטלפון? האם ישלמו את התרופות? הגיע הזמן לעשות צדק עם החלשים. 
       
       כמי שמכיר את אותם אנשים שזקוקים לסיוע אני אומר כאן, אדוני היושב-ראש, שאם ימשיך שר האוצר להעשיר את העשירים ולתת מכות לחלשים, הוא לא יהיה יותר שר האוצר. הוא לא יהיה יותר שר האוצר, והוא חבר שלי. 
       
היו"ר חמי דורון:
       
       תודה רבה, חבר הכנסת חזן.
       
יחיאל חזן (הליכוד):
       
       אני כבר מסיים. הגיע הזמן שמעבר לססמאות, יפתרו את הבעיות של החלשים.
       
היו"ר חמי דורון:
       
       תודה רבה, חבר הכנסת חזן.
       
ישראל אייכלר (יהדות התורה):
       
       הוא יהיה שר האוצר בגלל שהוא דופק את החלשים.
       
היו"ר חמי דורון:
       
       חבר הכנסת גאלב מג'אדלה. אחריו – חבר הכנסת מיכאל נודלמן, ואחריו – חבר הכנסת בני אלון.
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, חבר הכנסת חזן, אם אתה דואג לחלשים, למה אתה לא אומר את זה לשר האוצר, לראש הממשלה הכלכלי שלך, ראש המורדים, שאתה משתייך אליהם? 
       
יחיאל חזן (הליכוד):
       
       אני אומר לו את זה; למה אתה אומר שאני לא אומר. 
       
גאלב מג'אדלה (העבודה-מימד):
       
       אתה לא אומר לו, כי אתה לא מעז להגיד לו. 
       
יחיאל חזן (הליכוד):
       
       אני לא מעז להגיד לו? אתה שומע את השיחות ביני ובינו?
       
גאלב מג'אדלה (העבודה-מימד):
       
       אתה לא מעז להגיד לו.
       
יחיאל חזן (הליכוד):
       
       תגיד לי, למה זחלת לממשלה? 
       
גאלב מג'אדלה (העבודה-מימד):
       
       אתם מוצאים לכם דרך - - -
       
יחיאל חזן (הליכוד):
       
       מה קרה שהצבעת אתמול בעד הממשלה, ואני לא? 
       
היו"ר חמי דורון:
       
       חבר הכנסת חזן.
       
יחיאל חזן (הליכוד):
       
       אתה זחלת לממשלה. רצית להיות סגן שר.
       
היו"ר חמי דורון:
       
       חבר הכנסת חזן, אני מבקש ממך.
       
גאלב מג'אדלה (העבודה-מימד):
       
       שאלת שאלה, אני עונה לך. במסגרת הזמן שלי אני אענה לך על השאלה שלך.
       
היו"ר חמי דורון:
       
       חבר הכנסת מג'אדלה, אתה לא עונה לו על השאלה עכשיו. חבר הכנסת חזן, זה לא מקום עכשיו לפינג-פונג ביניכם.
       
גאלב מג'אדלה (העבודה-מימד):
       
       למה לא לענות?

היו"ר חמי דורון:
       
       ככה. יש לך נושא לדבר, דבר על התקציב, וזה הכול.
       
גאלב מג'אדלה (העבודה-מימד):
       
       זה חלק מהתקציב.
       
היו"ר חמי דורון:
       
       לא, זה לא חלק מהתקציב.
       
גאלב מג'אדלה (העבודה-מימד):
       
       ההבדל בינינו, שאני לא מסתתר מאחורי שקר. אתה, בשם ההתנגדות שלך להתנתקות, מסתתר מאחורי שקר גדול – כביכול העניים, החלשים, העוני, האבטלה והמצב הכלכלי. 
       
יחיאל חזן (הליכוד):
       
       זה מה שאתה צועק יום-יום.
       
גאלב מג'אדלה (העבודה-מימד):
       
       תמכנו בממשלה הזאת כדי לבודד אנשים כמוך, שנושאים בחובם את הגזענות.
       
יחיאל חזן (הליכוד):
       
       אתה שהצבעת אתמול בעד הממשלה - - -
       
גאלב מג'אדלה (העבודה-מימד):
       
       אני תמכתי בממשלה הזאת כדי להבטיח את ההתנתקות.

היו"ר חמי דורון:
       
       חבר הכנסת חזן. 
       
יחיאל חזן (הליכוד):
       
       - - -

היו"ר חמי דורון:
       
       חבר הכנסת חזן, אני קורא אותך לסדר פעם ראשונה.
       
גאלב מג'אדלה (העבודה-מימד):
       
       אנחנו, בתמיכה בממשלה, נבטיח את ההתנתקות, להוציא את המתיישבים ואת  ההתנחלויות - - 
       
יחיאל חזן (הליכוד):
       
       - - -
       
היו"ר חמי דורון:
       
       חבר הכנסת חזן, אני קורא אותך לסדר פעם שנייה.
       
גאלב מג'אדלה (העבודה-מימד):
       
       - - החברים שלך מרצועת-עזה ומצפון השומרון, ואתה עוד תלך אחריהם. נביא אותך למצב שתתנתק גם מהליכוד, זה מה שאתה צריך להבין.
       
יחיאל חזן (הליכוד):
       
       אמרתם שאתם לא אוהבים ג'ובים, אתמול רק חילקו ג'ובים בבניין הזה.
       
גאלב מג'אדלה (העבודה-מימד):
       
       אנחנו נקבל ג'ובים על אפך ועל חמתך.
       

היו"ר חמי דורון:
       
       חבר הכנסת חזן - - -
       
גאלב מג'אדלה (העבודה-מימד):
       
       זה חלק מההסכם הקואליציוני, זה דבר לגיטימי. אתה מת לקבל ג'וב - -

יחיאל חזן (הליכוד):
       
       - - -
       
גאלב מג'אדלה (העבודה-מימד):
       
       - - אתה מת להיות סגן שר, ואריאל שרון לא נותן לך - - -
       
יחיאל חזן (הליכוד):
       
       - - -
       
היו"ר חמי דורון:
       
       חבר הכנסת חזן, אני קורא אותך לסדר פעם שלישית. אני מבקש להוציא אותו.
       
גאלב מג'אדלה (העבודה-מימד):
       
       - - - אתה מת להיות סגן שר, אתה מת לקבל ג'וב, אבל הוא לא נותן לך.
       
       (חבר הכנסת יחיאל חזן יוצא מאולם המליאה.)
       
גאלב מג'אדלה (העבודה-מימד):
       
       לא ויתרנו על זכותנו לתבוע שינויים במבנה התקציב בין הקריאה הראשונה לקריאה השנייה והשלישית, ואנחנו נעשה את זה.
       
       אני עונה גם לחבר הכנסת בשארה, שלא נמצא באולם. מפלגת העבודה במשא-ומתן שלה בכניסה לממשלה השיגה הישגים לא מבוטלים, אם כי לא מספיקים: 600 מיטות לסיעוד, 150 מיליון שקלים לסל התרופות, 100 מיליון שקלים לתרופות לסיעודיים. החזרנו ממה שקוצץ לגמלאים 2.5% השנה, ובשנה הבאה -  1.5%, ביחד - 4%. הישגים אלה, והישגים נוספים שהזמן לא מאפשר לי למנות, הם הישגים לא מבוטלים, הם הישגים טובים, אבל הם לא מספיקים, כדי להביא את החברה הישראלית למצב טוב יותר.
       
       לצערי, הממשלה הזאת, אין לה רגישות חברתית, ואני מסכים עם הרבה דברים שאמרו הדוברים לפני, חברי הכנסת.
       
       אדוני היושב-ראש, המעמד הבינוני בחברה הישראלית הולך ונעלם. אנחנו יודעים בוודאות, שהאבטלה והעוני הולכים וגדלים. הצמיחה כביכול, שבה מתגאה שר האוצר, היא צמיחה של 4% של העשירון העליון. הוא שכח לומר את הצד השני של המטבע, ש-172,000 אזרחי ישראל הצטרפו למעגל החיים מתחת לקו העוני. גם אלה עובדות ששר האוצר צריך לדעת לומר. גם את הדברים הלא-טובים בתוכנית הכלכלית-החברתית שלו הוא צריך לציין.
       
היו"ר חמי דורון:
       
       אני מבקש לסיים.
       
גאלב מג'אדלה (העבודה-מימד):
       
       אני אסיים, אדוני היושב-ראש. ברשותך, עוד דקה.
       
היו"ר חמי דורון:
       
       לא עוד דקה.
       
גאלב מג'אדלה (העבודה-מימד):
       
       לא יהיה שיפור כלכלי - ואת זה כדאי שידעו חבר הכנסת חזן וחבריו - במדינת ישראל כל עוד לא יהיה הסדר מדיני לסכסוך הישראלי-הפלסטיני. רק יציבות מדינית וביטחונית תביא לשיפור כלכלי. ולכן הממשלה הזאת הולכת להתנתקות מחבל-עזה ומצפון השומרון בשלב הראשון, ולמשא-ומתן עם הפלסטינים, ואחר כך להסכם שלום, כדי שתחזור הצמיחה וההשקעה הכלכלית במדינת ישראל, ואולי נזכה לחברה טובה יותר. תודה רבה.
       
היו"ר חמי דורון:
       
       תודה רבה לחבר הכנסת גאלב מג'אדלה. חבר הכנסת מיכאל נודלמן, בבקשה. אחריו – חבר הכנסת בני אלון.   
     
מיכאל נודלמן (האיחוד הלאומי - ישראל ביתנו):

       אדוני היושב-ראש, חברי הכנסת, זו לא הפעם הראשונה שאני מופיע פה בדיון על תקציב, אולי זו הפעם השלישית, וכל פעם אותם דיבורים, וכל פעם זה תלוי מי בקואליציה ומי באופוזיציה. 
       
       אני חושב שרוב האנשים שדיברו פה שכחו, שרק בשנת 2001 היה משבר כלכלי גרוע מאוד בכל העולם, ואנחנו שייכים לעולם העסקי, וביבי הגיע כשר  רק בשנת 2003, ותקציב 2004 היה התקציב של ביבי כשר האוצר. אני מבין שפרלמנט זה מקום שבו צריכה להיות ביקורת. אבל, חברים, לא צריך לשכוח שיש בן-אדם שהציל את הכלכלה שלנו, את הפיננסים שלנו, ממשבר כלכלי עמוק. כולם פה אומרים: ביבי, ביבי. אני צריך להגיד, שאני תומך במדיניות הכלכלית שמביא שר האוצר בנימין נתניהו. המודל שהוא משתמש בו עבד טוב בהרבה מאוד מקומות, כמו אירלנד ופורטוגל, והוא עובד טוב אצלנו. פה לא רוצים לקבל. 
       
       עכשיו אנחנו אפילו נמצאים בשלב שבו רואים תוצאות חיוביות ראשונות של המדיניות החדשה: גידול זעיר בהכנסות המדינה, צמיחה כלכלית ביותר מ-3%, כמעט 4%, תחילת הפחתה באבטלה, ירידת הריבית. האינפלציה נפסקה. אלה דברים מקרו-כלכליים. 
       
       אני מסכים שיש דברים במיקרו-כלכלה שצריך לתקן אותם. אבל מה מדברים פה? אחד רוצה השקעות גדולות במחקר ופיתוח, שני רוצה השקעות גדולות בחינוך, שלישי רוצה השקעות גדולות בדברים אחרים, רביעי רוצה, בצדק, לעזור לעניים. חברים, ככה אי-אפשר. כלכלה זה גוף אחד, ואם אין צמיחה, אין מאיפה לתת עזרה לכולם. 
       
       אני מבין ואתם מבינים, שאי-אפשר להביא תקציב שכולם יהיו מרוצים ממנו. אבל אני גם חושב שאיננו יכולים להתעלם מאוכלוסיות נזקקות, במיוחד מאלו שזקוקים לתקציב נוסף – גמלאים, נכים, ילדים רעבים, נוער במצוקה. אבל זה תלוי ביכולת המדינה ותלוי בסדר העדיפויות שלה.
       
       יכולתי למתוח ביקורת על הרבה דברים; לדוגמה, קליטת  העלייה, קליטת מדענים עולים. אבל אני לא זוכר מקרה דומה שהביאו תקציב בקריאה ראשונה עוד הפעם ועוד הפעם. אנחנו צריכים לשבת בוועדות ושם להילחם על הבעיות שאנחנו רואים בתקציב. תודה רבה.
       
היו"ר חמי דורון:
       
       תודה לחבר הכנסת נודלמן. חבר הכנסת אליעזר כהן, בבקשה. אחריו - חבר הכנסת שאול יהלום. 

אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, בחרתי שתי נקודות קטנות. אני לא מדבר על כל התקציב ולא על מדיניות התקציב, ולא על התכנונים והפילוסופיה שמאחורי התקציב. אני מדבר על שתי נקודות שדורשות תיקון זה שנים רבות ואינן מקבלות פתרון. 
       
       נושא אחד הוא מס ערך מוסף של עצמאים. עצמאים שעובדים, ברגע שמוגשת חשבונית, הם עוד לא קיבלו את כספם. בתקופת כלכלה בריאה הם מקבלים את כספם כעבור כמה שבועות. היתה תקופה שקראו לזה פלוס 30, חודש. זה עבר לפלוס 60, לחודשיים, ועבר לפלוס 90. היום יש מקרים שאלפי בעלי מקצועות עצמאים משלמים מס ערך מוסף ברגע שמוחזרת להם החשבונית, אבל ההכנסה מגיעה אליהם כעבור כמה חודשים. זה כאילו המדינה לוקחת מהם מס על הכנסה שאין להם. זה לא מיליונרים, וזה לא העשׁירון העליון, אלה בעלי מקצועות חופשיים קטנים שאוספים את האלף פה ואת האלף שם. לא רק שהם משלמים מס על הכנסה שלא היתה להם, הם לוקחים לפעמים הלוואות של כמה אלפי שקלים בשביל לשלם את המס. חלק מהם סוגרים עסקים  וחלק מהם נכנסים לאוברדרפט, וזה לא ניתן, במיוחד לא בכלכלה קשה כפי שהיתה בשנתיים-שלוש השנים האחרונות. הם לא החזיקו מעל פני השטח. אלפים מהם נפלו.
       
       לא הייתי מעלה את הנקודה הזאת אם שר האוצר לא היה עומד פה היום ואומר, שחלק חשוב מהתוכנית שלו השנה זה להוריד מסים. אתה רוצה להוריד מסים? בבקשה, אדוני. קודם כול תתקן את העיוות הזה של מס ערך מוסף של העובד העצמאי שאין לו ההכנסה, ואחר כך תוריד עוד קצת מס ערך מוסף. למה אנחנו צריכים להיות בין המדינות שמס ערך מוסף בהן הוא מהגבוהים בעולם, כמו מס הכנסה? זו הנקודה הראשונה שדורשת תיקון בכל תקציב, בתקציבים של כל השנים האחרונות, בכלל זה השנה. שר האוצר אמר לי אחר-הצהריים, שהם יודעים את זה ומטפלים בזה וינסו לזרז את זה. חושבים על זה. 
       
נסים זאב (ש"ס):
       
       חושבים או חולמים?
       
אליעזר כהן (האיחוד הלאומי - ישראל ביתנו):
       
       אני מתעסק בזה שלוש שנים. אני יודע שהאנשים שלו מכירים את הנושא. 

נסים זאב (ש"ס):

       הפקידים מכירים טוב.
       
אליעזר כהן (האיחוד הלאומי - ישראל ביתנו):
       
       אני יודע שהם מכירים את זה. כשהם ירצו הם גם יטפלו בזה. זה לא נושא כזה מסובך ומורכב. צריך רק לסגור את פער הזמן וגמרנו. 

נסים זאב (ש"ס):
       
       לא, צריך בסך הכול לחייב ברגע שאתה מקבל.
       
אליעזר כהן (האיחוד הלאומי - ישראל ביתנו):
       
       יש פתרונות. צריך ללכת עליהם. 
       
נסים זאב (ש"ס):
       
       אתה לא יכול לשלם בלי לקבל. 

אליעזר כהן (האיחוד הלאומי - ישראל ביתנו):

       הנושא השני הוא נפגעי עבירה. בכל העולם, הנאור לפחות, בארצות הנאורות - האו"ם התחיל בזה כבר ב-1985 - ברגע שאזרח נפגע מפשיעה, יש לו זכויות שהמדינה חייבת לטפל בו, משלב העדות, בתי-המשפט והנהלים, איך להפריד אותו מהפושע שעשה את הפשע, איך לא לתת לפושע לגור בקרבתו. כל זה אומנם לא דורש תקציבים גדולים, עד שמגיעים לפיצויים. יש אנשים שנחרב עליהם עולמם. יש משפחות שלמות שנהרסו בגלל פשיעה. המדינה מתעלמת מזה. 
       
       הכנסת התחילה לטפל בזה ברצינות בוועדת החוקה. יושב-ראש ועדת החוקה ביקש ממני לטפל בזה כבר לפני חודשים רבים, ואנחנו נכנסים לזה. צוות שלם בוועדת החוקה עובד על זה, וזה הביצה או התרנגולת. צריכים תקציבים לנושאים של נפגעי עבירה. זה דורש מוסדות, שופטים, רופאים, והרבה מאוד דברים, אומנם לא כסף גדול. הכסף הגדול מגיע רק מפיצויים, כשנדרשים פיצויים. במרבית המקרים אפשר גם לקחת את הפיצויים מהפושע, מאותו פושע שעשה אותה פשיעה, אבל לא מכולם. גם הנושא הזה חייב לקבל פתרון בתקציבי המדינה. 
       
        בחרתי להעלות את שני הנושאים האלה, ואני חושב שאנחנו בכנסת צריכים לחשוב עליהם ולדרוש את זה מהממשלה. תודה רבה. 
       
היו"ר מיכאל נודלמן:
       
       חבר הכנסת איוב קרא, בבקשה.
       
איוב קרא (הליכוד):
       
       אדוני היושב-ראש, חברי חברי הכנסת, אני חלוק באופן אישי על התקציב ועל ההשלכות שלו בנושאים הקשורים לשכבות החלשות בעיקר; לא בגלל המצב המדיני, כי הנושא המדיני הוא מאבק אחר, והנושא התקציבי נמצא במגרש אחר. 
       
       אני זוכר את התקופה הקשה שעברנו, כפי שאמרת, אדוני היושב-ראש, איך המדינה נראתה כשקיבל שר האוצר את התפקיד לידיו ואילו דברים טובים הוא עשה מאז ועד היום. מאידך גיסא, נשארה שכבה חלשה, שציינתי בפני ראש הממשלה שצריך גם אתה להיטיב, ולכל הדעות הדבר מצריך חשיבה ביתר שאת. צריך להגיע למצב שבו נוכל לבשר להם בשורות טובות כבר בתקציב הזה. 
       
       אני שמח שלקשישים ניתנה תוספת, וזה מאוד חשוב בעיני. זאת תפנית. גם במשק רואים צמיחה וגירעון הולך ופוחת, ואלה סימנים לבאות, אבל זה לא מספיק, ואני מבין אותם קולות שמגיעים אלי מכל רחבי הארץ בקשר לנושאים הקשורים לשיפור מצבן הכלכלי של אותן שכבות שנפגעו קשה. אדם שמשתכר 20,000 או 30,000 שקל לא מתרגש כאשר מקצצים לו 1,000 שקל, 2,000 שקלים או 3,000 שקלים. אבל כשאתה מדבר על עובד שמשתכר כ-4,000 שקל ומורידים לו אפילו 300 שקלים או 500 שקלים, בשבילו זה דבר משמעותי מאוד. 
       
       לעומת זאת, במגזר היצרני, מאז החל נתניהו בתפקידו, בעיקר בנושא התיירות, אנחנו רואים פריחה מחודשת בנצרת, בירושלים ובכל מקום. זה מראה שהמגזר היצרני נמצא בצמיחה. על זה אין ויכוח. אני זוכר את בתי-המלון שהיינו בהם, בודדים היו בבתי-המלון. אני שמח שהיום כל בתי-המלון בתפוסה מלאה. 
       
       מצד שני, הבעיה שלי היא עם החקלאים והיחס לחקלאים. נראה לי שצריך להיות שיפור-מה בנושא הזה. לא ייתכן שהחקלאות, שהיתה חלק מהמגזר היצרני החשוב הזה, יוטלו עליה מסים על העסקת עובדים, בעיקר עובדים זרים. מדברים בהצעת התקציב על 10% מיסוי על כל גולגולת של עובד זר, ובבנייה 20% מסים. אני לא חושב שזה דבר נכון, כי זה עלול להביא למצב שבו יועסקו עובדים זרים בצורה בלתי ליגלית, והמשמעות היא שהמדינה תפסיד מכך. אנשים יעסיקו עובדים בצורה לא חוקית, והדבר הזה צריך להדיר שינה מעינינו. 
       
       אנחנו מדברים על מאות אלפי עובדים זרים שמסתובבים ברחבי המדינה על חשבון ישראלים, אפילו בבניין ובמקומות עבודה אחרים, גם בתעשייה, גם במסעדות ובמקומות שונים. הדבר הזה לא לרוחי, ואני חושב שזאת טעות של האוצר לפגוע בחקלאות. התנגדתי בפעם הקודמת, כאשר רצו להטיל מס גולגולת של 15% על עובדים זרים בחקלאות, והצלחתי להוריד את זה ל-8%. אני חושב שאם יעלו את זה חזרה ל-10% ובבניין ל-20%, אנחנו חוטאים למטרה. 
       
       אנחנו נפעל יחד להורדת הגזירה הזאת מהחקלאים, ואני אפעל בכל מאודי בעניין הזה, או שיבוטל נושא הזרים פה בכלל. לא צריך עובדים זרים. שייתנו הטבות למובטלים, שייתנו הטבות למקבלי הקצבאות, שיצאו לעבוד במקומם, אין לי עם זה בעיה, אבל שלא יטילו קנסות בסכומי עתק על אותם עובדים. 
       
       גם בנושא הסמים, אדוני היושב-ראש, הסכומים שמוצעים בתקציב ממש מצחיקים לעומת היקף הסוגיה שראש הממשלה קרא לה: אסון אסטרטגי לחברה. וצריך לתת גושפנקה לדבר הזה. 
       
       אני גם מקווה להביא למפנה בקשר לפריפריה, כך שמדינת ישראל לא תנוהל כשתי גדות לירקון; שתהיה אפשרות לתת הטבות לצפון ולנגב בנושא המשכנתאות, כדי לעורר את המשק ולהביא ליצירת מקומות עבודה חדשים. 
       
       אני מקווה שעד מחר בבוקר, יחד עם עוד הרבה חברים, אם יהיו תיקונים בתקציב ברוח הדברים הללו, נחשוב אולי לתמוך בתקציב. 
       
היו"ר מיכאל נודלמן:
       
       אתה יודע שמחר לא יהיו תיקונים. 
       
איוב קרא (הליכוד):
       
       אנחנו נדאג שמחר יהיו הבטחות לתיקונים. 
       
היו"ר מיכאל נודלמן:
       
       חבר הכנסת אפי איתם - אינו נוכח. חבר הכנסת דוד לוי - אינו נוכח. חבר הכנסת יצחק לוי - אינו נוכח. חבר הכנסת יעקב מרגי - אינו נוכח. חבר הכנסת יאסינוב - אינו נוכח. חבר הכנסת מיכאל איתן - אינו נוכח. חבר הכנסת נסים דהן - אינו נוכח. חבר הכנסת דוד טל - אינו נוכח. חבר הכנסת אברהם רביץ - אינו נוכח. חבר הכנסת שלמה בניזרי - אינו נוכח. חבר הכנסת ישראל אייכלר, בבקשה. 
       
ישראל אייכלר (יהדות התורה):
       
       אדוני היושב-ראש, חברי הכנסת, שמעתי בקשב רב ובעניין את דברי היושב-ראש, חבר הכנסת נודלמן, בעומדו פה כחבר כנסת. הוא דיבר על כך שצריך להגיד תודה לשר האוצר, שבכל זאת הציל את הכלכלה. 
       
היו"ר מיכאל נודלמן:
       
       לא תודה, אבל להעריך את מה שהוא עשה. 
       
ישראל אייכלר (יהדות התורה):
       
       להעריך את מה שהוא עשה, שהוא עשה צמיחה ובכל זאת המצב היה קשה וכו'. אני רוצה לטעון – אני אגיד את זה במלה קשה יותר – שכל זה אשליה, אילוזיה, גם כאשר הוא צעק שאנחנו במצב של ארגנטינה, וגם היום כשהוא מרמה את העולם כולו כאילו המצב השתנה באופן בסיסי. 
       
היו"ר מיכאל נודלמן:
       
       יש סטטיסטיקה. 
       
ישראל אייכלר (יהדות התורה):
       
       אדוני היושב-ראש, אתה יודע שהכלכלה בנויה המון על פסיכולוגיה. אם יש איזו פסיכולוגיה בעולם שאומרת שיש פה שר אוצר שעושה קיצוצים גדולים בקצבאות, ואז כדאי להשקיע פה, וכל מיני מאכערים בין-לאומיים משקיעים פה כסף לא בשביל לבנות תעשייה ולתת מקומות עבודה לאנשים, אלא להחליף דולרים, ינים, יורו ושקלים ולעשות מניפולציות במניות, קניות ומכירות - בסוף כל זה יתברר כעורבא פרח. זה במקרו. 
       
       במיקרו, כפי שהזכרנו, דובר על כך שאנשים צריכים לעבוד, וזאת אחת החוצפות הנוראות ביותר. לפני שבוע בכה לי בטלפון יהודי בעל משפחה עם ילדים, שעובד קשה מ-08:00 עד 16:00 ומשתכר 4,500 שקל. הוא משלם משכנתה על הדירה יותר מ-2,500 שקל בחודש ועוד כמה תשלומים של ארנונה שהיו לו. הוא בא הביתה עם 180 שקל, ובזה צריך לפרנס את האשה והילדים בחודש הבא. 
       
       אומר שר האוצר, שנשים תצאנה לעבוד, שני בני הזוג יעבדו. ממה נפשך? אם הוא לא רוצה שיהיו ילדים, שיגיד מפורשות גזירת פרעה: כל הבן היילוד היאורה תשליכוהו. אם לא עושים הפלות, לפחות יעשו את זה המיילדות. ואז ההורים יוכלו לצאת לעבוד. אך אם מבינים שמדינת ישראל לא קמה כדי שסטנלי פישר יהיה לו איפה להיות נגיד בנק ישראל - ואין לי שום דבר נגד האיש - מדינת ישראל לא קמה כדי שביבי נתניהו יוכל לבוא לבנק הבין-לאומי ולספר כמה הוא הצליח לקחת 15 מיליארד ש"ח מהעניים ולתת את זה לכמה משפחות של עשירים שמקבלים אוצרות עתק חינם. בשבוע שעבר היה לו לוותר על מיליארד וחצי ש"ח מס בולים על עסקאות נדל"ן שעושים אנשים, ושיהיה להם לבריאות, ואין לו לתת לילדי העניים. זאת פילוסופיה אנטי-יהודית, אנטי-סוציאלית, שלא רוצים ילדים, בעיקר אם הם יהודים חרדים או ערבים, ואפילו ילדים אחרים גם כן לא רוצים יותר מדי.
       
       דובר פה שהשקיעו 11 מיליון ש"ח בבעיית הסמים. 11 מיליון ש"ח אפילו לא מכסים את המנגנון שאומר לאנשים השקועים בסמים: אין לנו כסף בשבילכם. ונכון אמרת, אדוני היושב-ראש, עניין של סדר עדיפויות. יכול להיות שלמדינה יש 262 מיליארד ש"ח, זה הון עתק. אמרו לי שלממשלת רוסיה אין תקציב כזה גדול, בדולרים. והנה פה מקצצים בדברים הכי חמורים. מדברים כולם על 290 מיליון ש"ח שנתנו לחרדים. פרוטה הוא לא היה מוכן לתת בשביל הפסקת הקיצוץ בקצבאות הילדים. 
       
       זאת ממשלה אכזרית שאינה ראויה לאמון, שכל יום שיקצר את ימיה, יותר טוב יהיה לה. אני מקווה שבעזרת השם, אנו בכוחנו הדל לא יכולים לעשות לה כלום, אבל הקדוש-ברוך-הוא, הוא הממליך מלכים ולו המלוכה, והוא יוריד את הממשלה הזאת ואולי הוא ישלח לנו ממשלה טובה יותר. תודה רבה.
       
היו"ר מיכאל נודלמן:
       
       חבר הכנסת יאיר פרץ - אינו נוכח. חברת הכנסת גילה גמליאל - אינה נוכחת. חבר הכנסת אהוד רצאבי - אינו נוכח. חברת הכנסת קולט אביטל - אינה נוכחת. חבר הכנסת זבולון אורלב - אינו נוכח. חבר הכנסת אברהם פורז - אינו נוכח. חבר הכנסת נסים זאב. זה אחד מחברי הכנסת שתמיד נמצאים.
       
נסים זאב (ש"ס):
       
       אדוני היושב-ראש, כנסת נכבדה, מליאה, אתמול ראינו מחזה מביש מיוחד במינו, כאשר ממשלת ההתנתקות יצאה לדרך ברוב של שני קולות, בחסדיהם של חברי סיעת רע"ם שנמנעו וחברי מרצ שתמכו. סוף-סוף יכולים לראות את פרס מחובק עם שרון. סוף-סוף העם יכול לדעת, לראות ולהבין, שאין הבדל בין הליכוד למערך. המשחק השקרי שהליכוד שומר על חלקי ארץ-ישראל כבר נעלם, נגמר, חלף מן העולם. שרון מאמין בדיוק כפי שהמערך מאמין, רק שרון יכול להביא שלום.
       
       אך תראו דבר מאוד מעניין, אדוני היושב-ראש. אתמול התרחשו שני דברים מוזרים ותימהוניים: הפסיקה של בית-המשפט העליון שיש להכיר במשפחה, שתי אמהות שיכולות להקים משפחה, דבר מוזר, לא טבעי; והקמת הממשלה הזאת, החדשה, בדיוק כמו פסיקת בית-המשפט העליון. הקשר בין שני הנושאים הוא ברור. כאן דבר לא טבעי נעשה בבית-המשפט העליון, הכרה לא טבעית במשפחה, וגם פה הכרה בכך ששתי סיעות - כאשר ראש הממשלה לפני יציאתו לבחירות אמר שמה שברק חושב לעשות, עזיבת היישובים בעזה ועקירתם, יביאו בעצם לעקירת כל היהודים משומרון וארץ-ישראל.
       
       אך השאלה שנשאלת, אדוני היושב-ראש, מה הניע את שרון לקבל החלטה שמאלנית, ללכת על הפרדה חד-צדדית מעזה, שעד סוף 2005 לא יישארו יהודים בעזה, תוך התעלמות מתוצאות המשאל בקרב חברי הליכוד, כשהוא מצפצף על חבריו בליכוד. נכון, יש מורדים בליכוד. המורדים אינם מעניינים אותו. וגם אלה שמסכימים אתו בתוך הליכוד, אני יודע שזה רק מתוך פחד או דאגה לשלמותה קודם כול של המפלגה, או שאותם חברים חוששים שהוא יקיא אותם מתוך המפלגה. אך רובם המכריע של חברי הליכוד לא מאמינים בתוכנית של ראש הממשלה ולא בראש הממשלה.
       
       ראש הממשלה ניצח בבחירות כשהוא יצא בהצהרה גלויה וברורה, שהוא נגד הטרנספר של היהודים ביהודה ושומרון, ומדוע עכשיו שרון מוכן לטראומה לאומית בעקירה של יהודים ללא צורך? 
       
       מדוע שרון לא מתייחס כלל לנקודה החשובה ביותר - איך לפרוק את עזה מנשקה? מה מדינת ישראל תרוויח מיציאת כוחותיה מעזה, אם לא תפרז את עזה ותפרוק אותה מנשקה? האם ראש הממשלה מאמין שברגע שישראל תפנה את היישובים בעזה, הפלסטינים יפסיקו את פעולות הטרור? טילי ה"קסאם" לעבר שטחי ישראל ייפסקו? האם צה"ל לא יצטרך לשוב ולהיכנס לשטחי עזה, שוב ושוב, כפי שזה קורה כמעט כל חודש מאז הסכם אוסלו? לאחר כל פיגוע קשה ונורא, לאחר כל ירי "קסאמים", צה"ל נכנס לעזה. אז ממה אנו נסוגים? 
       
       האם שרון מאמין שהפלסטינים, האירופים וגם הנשיא בוש יסכימו שמדינת ישראל תישאר ברוב גושי ההתיישבות? האידיאולוגיה האחת והיחידה שעומדת מאחורי ההתנחלות היא ראיית שטחי יהודה, שומרון ועזה כחלק מארץ-ישראל ההיסטורית.
       
       ועכשיו, אדוני היושב-ראש, הקשר בין נושא ההתנתקות לנושא התקציב הוא כל כך ברור. רוב החברים פה שהם השמאלנים מאמינים שברגע שישראל תפנה את יהודה ושומרון וחבל-עזה, אנו נגיע לצמיחה מקסימלית. אך צריך לזכור שזה הביטחון של מדינת ישראל, וביטחון לא קונים בכסף. לכן, המשגה החמור של ראש הממשלה, כאשר הוא בא ומוכר בנזיד עדשים את שטחי יהודה, שומרון ועזה רק כדי למצוא חן בעיני העולם ובעיני בוש, הוא צריך לזכור שהדבר הזה לא יעמוד לו לעד.
       
היו"ר מיכאל נודלמן:
       
       תודה רבה. חבר הכנסת גדעון סער - לא נוכח. 
       
       חברי הכנסת, סיימנו את הדיון בהצעת חוק התקציב לשנת הכספים 2005, התשס"ה-2005, קריאה ראשונה, ובהצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004, קריאה ראשונה. 
       
       תם סדר-היום. הישיבה הבאה תתקיים מחר, יום רביעי, ב' בשבט התשס"ה, 12 בינואר 2005, בשעה 11:00. ישיבת הכנסת נעולה.
       
       הישיבה ננעלה בשעה 22:00.
       
     
עמוד 144 מתוך 144

