    תוכן העניינים
נאומים בני דקה	4
אהוד יתום (הליכוד):	5
איתן כבל (העבודה - מימד - עם אחד):	5
עבד-אלמאלכ דהאמשה (רע"ם):	6
מאיר פרוש (אגודת ישראל - יהדות התורה והשבת):	6
אריה אלדד (האיחוד הלאומי - ישראל ביתנו):	7
אילן שלגי (שינוי):	9
מוחמד ברכה (חד"ש-תע"ל):	10
דוד טל (נוי):	11
ג'מאל זחאלקה (בל"ד):	12
אילן ליבוביץ (שינוי):	12
משה גפני (דגל התורה):	13
איוב קרא (הליכוד):	14
יורי שטרן (האיחוד הלאומי - ישראל ביתנו):	14
שמואל הלפרט (אגודת ישראל - יהדות התורה והשבת):	14
אבשלום וילן (יחד):	15
ואסל טאהא (בל"ד):	15
אראלה גולן (שינוי):	16
עסאם מח'ול (חד"ש-תע"ל):	16
גאלב מג'אדלה (העבודה - מימד - עם אחד):	17
רוני בריזון (שינוי):	18
טלב אלסאנע (רע"ם):	18
חיים אורון (יחד):	19
אתי לבני (שינוי):	21
דניאל בנלולו (הליכוד):	24
גדעון סער (הליכוד):	24
הצעות לסדר-היום	27
ציון יום חיילי המילואים	27
אילן ליבוביץ (שינוי):	30
הצעת חוק הביטוח הלאומי (תיקון - איסור קיזוז תגמול  למשרתים במילואים), התשס"ד-2004	32
אילן ליבוביץ (שינוי):	32
הצעות לסדר-היום	33
ציון יום חיילי המילואים	33
אבשלום וילן (יחד):	33
הצעת חוק המילואים, התשס"ה-2005	34
אבשלום וילן (יחד):	34
סגן שר הביטחון זאב בוים:	37
הצעת חוק שירות המילואים, התשס"ה-2005	39
הצעת חוק המילואים, התשס"ה-2005  (הצעת קבוצת חברי הכנסת)	43
הצעת חוק הביטוח הלאומי (תיקון - איסור קיזוז  תגמול למשרתים במילואים), התשס"ד-2004  (הצעת קבוצת חברי הכנסת)	43
הצעת חוק שירות המילואים, התשס"ה-2005  (קריאה ראשונה)	46
דני יתום (העבודה - מימד - עם אחד):	46
אילן ליבוביץ (שינוי):	48
אהוד רצאבי (שינוי):	49
מל פולישוק-בלוך (שינוי):	50
איוב קרא (הליכוד):	52
חיים אורון (יחד):	53
אילן שלגי (שינוי):	54
איתן כבל (העבודה - מימד - עם אחד):	55
עבד-אלמאלכ דהאמשה (רע"ם):	57
אהוד יתום (הליכוד):	59
אריה אלדד (האיחוד הלאומי - ישראל ביתנו):	60
מגלי והבה (הליכוד):	61
אברהם בייגה שוחט (העבודה - מימד - עם אחד):	63
רשף חן (שינוי):	64
נסים זאב (ש"ס):	65
סגן שר הביטחון זאב בוים:	66
מסמכים שהונחו על שולחן הכנסת	69
סגן מזכיר הכנסת דוד לב:	69
שאילתות ותשובות	69
2811. מתן קצבאות לאסירים	70
סגן שר הרווחה אברהם רביץ:	72
2812. מתן קצבאות לאסירים	72
2819. לימודי נהיגה לנכים	73
2843. הכרה בארגונים המייצגים נפגעי פעולות איבה	75
2853. סניף הביטוח הלאומי בוואדי-עארה	76
2894, 2895. השירות בסניפי הביטוח הלאומי	77
2911. הקמת סניף של הביטוח הלאומי בסח'נין	79
2939. קיצוץ בתקציב מרכז-היום בבאקה-אל-ע'רביה	81
הצעת חוק להסדרת תוצרת אורגנית, התשס"ה-2005	84
אמנון כהן (יו"ר ועדת הכלכלה):	85
אבשלום וילן (יחד):	93
הצעת חוק לתיקון פקודת התעבורה (מס' 69) (סייג למתן רשיון  נהיגה לאדם שהורשע בעבירת סמים מסוכנים), התשס"ה-2005	94
משה כחלון (הליכוד):	94
איוב קרא (הליכוד):	95
מאיר פרוש (אגודת ישראל - יהדות התורה והשבת):	97
אילן שלגי (שינוי):	99
נסים זאב (ש"ס):	100
עבד-אלמאלכ דהאמשה (רע"ם):	101
אילן ליבוביץ (שינוי):	103
רשף חן (שינוי):	104
הצעת חוק שיווי זכויות האשה (תיקון מס' 4)  (ייצוג הולם בעיצוב מדיניות לאומית), התשס"ה-2005	107
יולי תמיר (העבודה - מימד - עם אחד):	108
אתי לבני (שינוי):	110
נסים זאב (ש"ס):	111
    
       

       חוברת ל"א
       ישיבה רנ"ב
       
       
       
       
       
       
       
       
       
הישיבה המאתיים-וחמישים-ושתיים של הכנסת השש-עשרה
יום שלישי, כ"ב באייר התשס"ה (31 במאי 2005)
ירושלים, הכנסת, שעה 16:00

       
נאומים בני דקה

היו"ר ראובן ריבלין:
       
       חברי הכנסת, היום יום שלישי, כ"ב באייר התשס"ה, 31 בחודש מאי 2005 למניינם. אני מתכבד לפתוח את ישיבת הכנסת. 
       
       בהתאם לתקנון, היום יום שלישי, נקיים נאומים בני דקה. אני מבקש מכם לעזור לי לקבוע את סדר הדוברים על-ידי כך שתפעילו את כפתור ההצבעה. ראשון הדוברים היום - חבר הכנסת אהוד יתום. אחריו – חבר הכנסת איתן כבל. 
       
דוד טל (נוי):
       
       זה לא הולך מהסיעה הקטנה לגדולה?
       
היו"ר ראובן ריבלין:
       
       הוא היה אחרון בפעם הקודמת, לכן הוא ראשון הפעם. 
       
שמואל הלפרט (אגודת ישראל - יהדות התורה והשבת):
       
       אדוני היושב-ראש, אני הייתי אחרון בפעם הקודמת. 
       
היו"ר ראובן ריבלין:
       
       היית אחרון ואחר כך יצאת, ולא ראית שהיו אחריך עוד אחרונים. היית האחרון שדיבר כשהיית נוכח באולם. חבר הכנסת יתום - בבקשה, אדוני. 
       
אהוד יתום (הליכוד):
       
       אדוני היושב-ראש, חברי חברי הכנסת, יש לך זיכרון טוב, אדוני, ואני מודה לך. 
       
       אני חושב שבימים האחרונים אנחנו חווים חוויות טראומטיות בתחום הפשע במדינה, אבל גם כאשר הדברים האלה מתרחשים אני מוכרח ביום זה לייחד את הדקה שיש לי ולהצדיע לחיילי המילואים ולומר להם: אתם לא פראיירים. אתם באמת הראשונים, שהולכים בראש המחנה ומשמשים בעבור כולנו, גם אנשים בבית הזה וגם בכלל, דוגמה ומופת. יישר כוח ותודה נאמנה לבני הזוג ולבנות הזוג ולילדים שמאפשרים לכם לשרת את המדינה במילואים. תודה רבה לכם; חן-חן. 
       
היו"ר ראובן ריבלין:
       
       תודה לחבר הכנסת אהוד יתום. חבר הכנסת איתן כבל, ואחריו – חבר הכנסת עבד-אלמאלכ דהאמשה.
       
איתן כבל (העבודה - מימד - עם אחד):
       
       אדוני היושב-ראש, חברי חברי הכנסת, לפני שיצאנו לפגרה פניתי לכבודו וביקשתי לקיים דיון בנושא האלימות בחברה הישראלית. לצערי, אדוני היושב-ראש, לא רק שמאז המצב לא השתפר, אלא כותרות העיתונים הפכו להיות כותרות של אלימות כמעט מדי יום, מקרי רצח ואלימות מהקשים ביותר שאנחנו חווים זה שנים רבות. 
       
       אני מבין שנקבע יום דיון. אדוני היושב-ראש, לדעתי צריך לייחד לזה דיון, ואני מקווה שחברי הכנסת יגיעו לדיון הזה, כי אנחנו חייבים להשמיע את זעקתנו ואת התייחסותנו לעניין הנורא הזה. 
       
היו"ר ראובן ריבלין:
       
       תודה רבה. אני מציע שתגיש לי בקשה חתומה על-ידי כמה חברי כנסת, וכך אעשה. חבר הכנסת עבד-אלמאלכ דהאמשה, ואחריו – חבר הכנסת פרוש. בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, ככל שאנחנו מייחלים לימים שקטים יותר וטובים יותר, באה המציאות הרעה וטופחת על פנינו. אנחנו בציבור הערבי – הטראומה הגדולה ביותר שמגיעה אלינו לעתים קרובות היא הריסת הבתים שלנו. הרסו עשרות בתים בנגב, כשיטה. היום עיתון "הארץ" יוצא בהודעה, ש-90 בתים ייהרסו בשכונת סילואן בעיר העתיקה. כלומר, כפר שלם - 90 בתים. ממתי הורסים בסיטונות? 
       
       יגיד לי היושב-ראש: הבתים בלתי חוקיים. יפה. כאשר החוק בא ותכנן, הבתים היו קיימים. בא חוק, מתכנן, ועושה שם שטח ירוק, כאילו אין בתים ואין תושבים ואין זכויות. גם בתוך מדינת ישראל, לא בעיר העתיקה. לא רק זה, בחיפה מחר בבוקר, חס וחלילה, אמור להיהרס בית. למה ועל שום מה? 
       
       לאן נגיע? חייבים לפתור את הבעיות האלה. ההריסה הורסת את הכול, ולא רק את הבית. הטראומה של המשפחה הורסת את כל התושבים ואת הדו-קיום. חייבים לשים לזה קץ. במדינה מתוקנת פותרים בעיות, ולא יוצרים בעיות על-ידי הריסה. תודה, אדוני. 
       
היו"ר ראובן ריבלין:
       
       חבר הכנסת דהאמשה, ברגע זה הנשיאות אישרה לך הצעה דחופה לסדר-היום בעניין זה. חבר הכנסת פרוש, ואחריו – חבר הכנסת אלדד. בבקשה. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, הבוקר – כך הודיעו גם בתקשורת – חזרו הדחפורים לעבוד בקטע 18 של כביש חוצה-ישראל ליד קיבוץ רגבים. מדובר בעבודות שהופסקו לפני כמה שבועות, מאחר שנמצאו שם מערות קבורה. 
       
       במסגרת דקה אחת לא אוכל להביא את השתלשלות האירועים עד כה, אבל החזרה החד-צדדית הזאת מחייבת תגובה מיידית במסגרת הזאת בכנסת. אני אומר שזאת הידרדרות מוסרית של המדינה. זאת פשיטת רגל של כל הערכים היהודיים הבסיסיים שלה. אני שואל את חברי הכנסת: מי היה מאמין, מי יכול היה להעלות על הדעת שבמדינת ישראל כך ינהגו בישני עפר?  חילול קברים עתיקים כמוהו כחילול קברים מן העת האחרונה.  
       
       יהודים מאמינים בני מאמינים, אדוני היושב-ראש, בכל הדורות וגם היום, יראים וחרדים עד עומק נפשם מן הקטרוג הנגרם מחיטוטי שכבי. יהודים מאמינים יראים מאסון, חלילה וחס, שייגרם למדינה כתוצאה מזלזול בישני עפר. לכן, אדוני היושב-ראש, אני קורא: חדלו הרע, אל תזיקו לכלל ישראל. 
       
היו"ר ראובן ריבלין:
       
       תודה רבה. חבר הכנסת אריה אלדד, ואחריו – חבר הכנסת שלגי. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני מבקש להודות למשטרת ישראל ולשירות בתי-הסוהר על כך שהם מחזיקים במעצר זה כשבועיים ילדות בנות 12, ובבידוד ילדות בנות 14. כל יום שחולף, עוד כיתה תצטרף לאלה שיחסמו כבישים בפעם הבאה. הן הופכות לגיבורות. כל יום שחולף שמחזיקים ילדות בנות 14 בבידוד, מייצרים גיבורות חדשות. אני תמה על שיקול הדעת של משטרת ישראל. 
       
היו"ר ראובן ריבלין:
       
       חבר הכנסת אלדד, נתבקשתי היום, על-ידי כמה ראשי ערים וכמה חברי כנסת, לדבר עם נציב שירות בתי-הסוהר. דיברתי עם האיש היקר הזה, הנציב, והוא הסביר לי, שאותן נערות, שהן לתפארת העמדה שהן מחזיקות בה והאמונה שהן צריכות להתמודד אתה, מסרבות אפילו לומר מה שמן. לכן אי-אפשר לאפשר ביקורים, כי הן מסרבות להזדהות. אם למשל חבר הכנסת אריה אלדד יבוא לבקר את אחת העצורות ויאמר: אני מבקש שיביאו אלי את זאת וזאת, על מנת לראותה, יבוא מנהל בית-הסוהר ויאמר: מי היא זאת וזאת? אף אחת מהן לא מזדהה. הן עומדות קלה כחמורה על רצונן, כפי שהן קבעו מטרה, אולי גם על-פי השפעה של מנהיגים אחרים, שאמרו: נעצרת, ניצחת. הן רואות את עצמן כמנצחות. 
       
אריה אלדד (האיחוד הלאומי - ישראל ביתנו):
       
       שישחררו אותן בכוח, באופן חד-צדדי. 
       
היו"ר ראובן ריבלין:
       
	דרך אגב, אני מאוד מעריץ את הבנות בנות ה-13, כי זה מראה שהן יודעות איך להתמודד אפילו יותר טוב מאשר אנשים בוגרים. 

ג'מאל זחאלקה (בל"ד):
       
       למה משתמשים בילדים? זה שימוש ציני בילדים.
       
היו"ר ראובן ריבלין:
       
       אתה צודק. חבר הכנסת זחאלקה, אני נדהמתי - - - חבר הכנסת זחאלקה, היה עם שהתפעל מילדי האבנים. היה עם שהתפעל מילדי האבנים, לשיטתו. 
       
ג'מאל זחאלקה (בל"ד):
       
       הם נלחמו לחירות. 
       
דניאל בנלולו (הליכוד):
       
       ולמה אלה נלחמים?
       
היו"ר ראובן ריבלין:
       
       חבר הכנסת זחאלקה – יושר אינטלקטואלי. אני לא בא ואומר שאתה צריך להסכים אתם. 

דוד טל (נוי):
       
       אדוני היושב-ראש, אנחנו נמצאים בדיון בן דקה. 
       
היו"ר ראובן ריבלין:
       
       חבר הכנסת טל, אני קורא אותך לסדר פעם ראשונה. 
       
       חבר הכנסת אלדד, רק רציתי להפנות את תשומת לבך, שנציבות בתי-הסוהר רוצה לשחרר אותן, אבל היא רק רוצה שהן יזדהו. הן מסרבות ורואות את זה כאחד הדברים שעומדים לפניהן. אני לא יודע אם אני לא צריך להצדיע לבנות האלה, דרך אגב. 
       
אריה אלדד (האיחוד הלאומי - ישראל ביתנו):
       
       הן מסרבות להזדהות, כי התנאים המגבילים המוטלים עליהם שם הם עד תום ההליכים.
       
היו"ר ראובן ריבלין:
       
       אני יודע למה.
       
אריה אלדד (האיחוד הלאומי - ישראל ביתנו):
       
       מה שאני רוצה לומר הוא שאם אנחנו סבורים - - -  

היו"ר ראובן ריבלין:
       
       לא, לא, לא. בעניין זה חבר הכנסת טל צודק, כי אדוני סיים את הזמן.
       
אריה אלדד (האיחוד הלאומי - ישראל ביתנו):
       
       לא הספקתי. 
       
היו"ר ראובן ריבלין:
       
       אני אתן לך עוד 20 שניות, בבקשה. 
       
אריה אלדד (האיחוד הלאומי - ישראל ביתנו):
       
       אם אנחנו סבורים שעבור זה שאדם לא יזדהה מגיע לו מאסר, אז נחוקק חוק וישבו מאסר עולם. 
       
היו"ר ראובן ריבלין:
       
       חבר הכנסת אלדד, הן לא נעצרו בגלל זה. 
       
אבשלום וילן (יחד):
       
       חס וחלילה בפעם הבאה חולה לב לא יוכל להגיע בגללן לבית-החולים. 
       
היו"ר ראובן ריבלין:
       
       חבר הכנסת וילן, חשבתי שאני מייצג את עמדת ההיגיון בצורה הברורה ביותר. הילדה רוצה להיעצר אחרי שהיא עשתה דבר שהיא חושבת שהוא קריאת תיגר, אפילו אם זה על דבר חוקי, והיא נעצרה. כל אחד קיבל את - אני מאוד מצטער, אי-אפשר לאחוז את המקל בשני קצותיו. גם לא זחאלקה, אפילו לא. 
       
       בבקשה, חבר הכנסת שלגי. 
       
אילן שלגי (שינוי):
       
       אדוני היושב-ראש, חברות וחברי הכנסת, היום הוא יום המאבק הבין-לאומי בעישון, יום ללא עישון. אני מקווה שמי מבין הצופים שכעת מחזיק סיגריה בידו יכבה אותה. 
       
       למרות הירידה בכמות המעשנים, עדיין 24% מאתנו מעשנים. אגב, יותר גברים מנשים.
       
       כל שנה מתים בישראל 10,000 איש מנזקי העישון, מהם 1,500 מעישון פסיבי, כלומר, אלה שבעצם אינם מעשנים. אנו מתאבלים על כל הרוג בתאונות דרכים ומתוסכלים בצדק מכך שכל שנה נהרגים בכבישינו כ-500 בני-אדם, אך פי-20 מהמספר הזה מתים כל שנה מהעישון. 
       
       רוב הרשויות המקומיות אינן דואגות לאכוף את החוקים המחייבים אזור עישון סגור ונפרד במסעדות. אני קורא למי שאינם מעשנים לעמוד על זכותם שלא להיחשף לסכנת העישון במסעדות ופשוט להחרים בתי-עסק שאינם מקפידים על קיום החוק. תודה רבה. 
       
היו"ר ראובן ריבלין:
       
       תודה רבה. חוק העישון מופעל בכנסת בגלל חבר הכנסת שלגי. 
       
       חבר הכנסת ברכה, ואחריו - חבר הכנסת טל. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, ידוע לי על אדם שהסתכסך עם שכנו ובמהלך הסכסוך הלך והשתלט על חלקת קרקע ששייכת לשכנו. אחר כך אותו אדם שהשתלט חזר לביתו, אסף את בני משפחתו ושאל אותם לדעתם באופן דמוקרטי אם הם רוצים להמשיך ולשלוט בחלקה של שכנו. מובן שכולם הסכימו פה-אחד. 
       
       ואז יוצאות כל מיני זעקות שבר על הצהרתו של הרמטכ"ל שאפשר לרדת מרמת-הגולן. למה אי-אפשר לרדת? מפני שישראל החליטה שזה חלק בלתי נפרד ממדינת ישראל. לא שאפשר – צריך לרדת משם. תודה רבה. 
       
היו"ר ראובן ריבלין:
       
       תודה לחבר הכנסת ברכה. למה הגענו לגולן, למה? למה הגענו? סתם שאלתי.
       
מוחמד ברכה (חד"ש-תע"ל):
       
       זה ללא קשר. 
       
היו"ר ראובן ריבלין:
       
       פתאום יום אחד קמנו בבוקר והגענו לגולן. אדוני מכיר את החוק הבין-לאומי הפומבי?
       
דוד טל (נוי):
       
       הוא אפילו מכיר את המשל והנמשל של כרם נבות היזרעאלי. 
       
היו"ר ראובן ריבלין:
       
       עכשיו זכותו של חבר הכנסת הרב טל לדבר את דבריו בלי שיופרע. בבקשה. 
       
דוד טל (נוי):
       
        אדוני היושב-ראש, נשמעה ביקורת בקרב הציבור, וגם מפיך, אדוני היושב-ראש, על כך שחברי הכנסת לא פוקדים את המליאה, ואני שותף לחלק מהביקורת הזאת. אבל אני רוצה להזכיר לאדוני, שאחת הסיבות לכך היא, שעיקרו את עבודתו של המחוקק בכך שהמחוקק יודע שלכל פקיד באוצר יש כושר ויכולת  להשפיע יותר משיש לו, ושהוא אינו יכול להציע הצעת חוק שעולה על 5 מיליוני שקל, שכן הוא זקוק ל-50 חברי כנסת, דבר שהוא בלתי אפשרי. מכאן המסקנה המתבקשת, שהוא יכול לעשות יותר בלשכתו מאשר באולם המליאה. 
       
       מה יעשה חבר מסיעה בת שלושה חברים שאין שום סיכוי בעולם שהוא יעביר הצעת חוק שכזאת, אלא אם כן הוא יקפיד ויתמיד ויחבוש את המושבים הללו בימי רביעי אחר-הצהריים כשכולם עפים לבתיהם? רק כך הוא יכול להעביר יותר חוקים, וזה נמנע ממנו.
       
       לכן צריך לעשות רוויזיה מחשבתית - האם לא כדאי לבטל את החוק כדי שכל חבר כנסת יוכל להציע חוקים כפי שהוא חושב ומוצא לנכון? 
       
היו"ר ראובן ריבלין:
       
       זה לא יצא מטעם משרד האוצר, הכנסת החליטה כדי להגביל את עצמה. 
       
דוד טל (נוי):
       
       בלחץ הרוב הדורסני שהיה לקואליציה. 
       
היו"ר ראובן ריבלין:
       
       אותי אף פעם לא דרסו. חבר הכנסת זחאלקה, ואחריו - חבר הכנסת ליבוביץ. 
       
שמואל הלפרט (אגודת ישראל - יהדות התורה והשבת):
       
       האם אני נמצא ברשימה?
       
היו"ר ראובן ריבלין:
       
       כן. אני מחלק בין הסיעות, וגם אתה תהיה. כבוד הרב הלפרט, אתה ממהר למקום כלשהו? כולם ידברו עד 16:30. בבקשה. 
       
ג'מאל זחאלקה (בל"ד):
       
       מכובדי היושב-ראש, בריאיון לעיתון "א-שארק אל-אווסט" אומר הרמטכ"ל  היוצא, יעלון, כי ישראל יכולה להגן על עצמה גם לאחר נסיגה מרמת-הגולן. ישראל יכולה להגן על עצמה מקו חלופי, בתנאי שיהיה שלום אמיתי ומנהיגות סורית רצינית ואחראית.
       
       המבחן של הרצינות והאחריות הוא מבחן התוצאה והרצינות. משנת 1974 קיים הסכם הפרדת הכוחות בין סוריה לישראל. ישראל מעולם אפילו לא טענה שסוריה הפירה אותו. היא שמרה אותו כלשונו. כך שהטענה  הזאת, שאם תהיה - - - 
       
       יש נכונות, יש הנהגה סורית שגם שומרת על הסכם קיים וגם מביעה נכונות ויוזמת משא-ומתן רציני שיגיע להסדר שלום. האמתלה תמיד היתה שיש סיבות ביטחוניות שמונעות את ההסדר הזה. 
       
       הנה ממשלת ישראל נחשפת במערומיה: סוריה רוצה הסדר, המומחים הביטחוניים אומרים שאין מניעה ושאין בעיה עם זה. איפה הבעיה? הבעיה היא בממשלה שלא רוצה שלום. צריך לחשוף את השקר. 
       
       אדוני היושב-ראש, אומרים שלא רוצים שלום כי יש שקט. וכשאין שקט אומרים: לא צריך שלום, כי אין שקט. תחליטו כבר. 
       
היו"ר ראובן ריבלין:
       
       תודה רבה. חבר הכנסת ליבוביץ, ואחריו - חבר הכנסת גפני, כי אגודת ישראל כבר דיברה ודגל התורה עוד לא דיברה. 
       
אילן ליבוביץ (שינוי):
       
       אדוני היושב-ראש, חברי הכנסת, כמנהגי מדי שבוע אני אקריא את שמות ההרוגים בתאונות הדרכים בשבוע שחלף: סמי זועבי, בן חמש מכפר מצר; גרייגי ראובן מבאר-שבע; יחזקאל ומרסי אברהם מבית-שאן; דאס סילביה וסמואל אייווי, שתיהן תיירות מהודו. יהי זכרם ברוך. 
       
       אדוני היושב-ראש, בעניין זה שמעתי הבוקר את השר לביטחון פנים מתראיין ברדיו ואומר, שמאז 1997 לא נוסף ולו שוטר אחד למלחמה בתאונות הדרכים. כמו שאני אומר כל שבוע, ממשלת ישראל גם עדיין לא הציגה לכנסת תוכנית לאומית למאבק בתאונות הדרכים.
       
       מכיוון שנותרו לי כמה שניות, אני רוצה להתחבר לדברים שאמרו קודמי בנושא האלימות, ובעיקר מכיוון שכתושב רחובות היה לי קשה בסוף השבוע האחרון, בעקבות הרצח המזעזע של הילדה בת ה-15, מעין ספיר, שכל מה שרצתה היה לצאת ולבלות עם חברותיה, וללא כל סיבה מצאה את מותה בידי רוצח שפל. יהי זכרה ברוך. תנחומי למשפחתה. 
       
היו"ר ראובן ריבלין:
       
       אנחנו אישרנו הצעה לסדר-היום בעניין זה. נדמה לי שגם אדוני הצטרף אליה, והיא אושרה. 
       
       חבר הכנסת גפני, בבקשה. אחריו - חבר הכנסת איוב קרא. 

משה גפני (דגל התורה):
       
       אדוני היושב-ראש, בתקופה האחרונה קואליציה של ארגוני נשים, כך הן נקראות, החליטו לנהל מלחמה ומאבק נגד בחירת דיינים חרדים. פשוט משום שבן-אדם הוא חרדי, הוא איננו ראוי להיות דיין. 
       
       הנציגה שלהם ישבה כאן ביום ראשון בוועדת החוקה, ונאבקה נגד הצעת חוק של יצחק לוי, או לפחות הקשתה על החוק הזה להתיר עגונות, אותה נציגה של ארגוני הנשים כביכול, שאני לא יודע בדיוק את מי הם מייצגים. 
       
       לפני תקופה לא ארוכה הם ניהלו במשך שנה שלמה מלחמה נגד בחירתו של דיין לבית-הדין הגדול. בסופו של דבר הוא נבחר, והתברר שהוא דיין מצוין, אחד הטובים שקיימים במערכת, שדואג לנשים יותר מאחרים, והם לא קמו להתנצל. הם ממשיכים היום במאבק הזה של לא ייבחרו דיינים חרדים. 
       
        אני מזהיר אותם מכאן. המציאות הזאת, שבמדינה דמוקרטית יש ועדה שצריכה לבחור לערכאה שיפוטית, במקרה הזה בתי-הדין הרבניים, שיבואו ויפסלו ציבור, ולא בוחנים אדם לגופו - התופעה הזאת היא בומרנג, ושייזהרו להם, זה הכול. 
       
היו"ר ראובן ריבלין:
       
       תודה רבה. חבר הכנסת איוב קרא. אחריו - חבר הכנסת שטרן. 
       
איוב קרא (הליכוד):

       אדוני היושב-ראש, חברי חברי הכנסת, בתחילת שבוע שעבר סגן אבו-ריש, קצין בקבע, נמצא לאחר חיפושים אי-שם ליד שאר-יישוב, כאשר הוא היה צריך להיות באשקלון. הוא נמצא זרוק בתוך טרמפיאדה, קרוע בגדים. רק לאחר לחצים, הוא נמצא במקרה על-ידי עוברי אורח. 
       
       בהמשך השבוע - מג'די חלבי, חייל, עדיין לא נמצא. הוא יצא מביתו ביום שלישי בשבוע שעבר, ועד לרגע זה נעלמו עקבותיו. אני רואה בחומרה רבה את העובדה שמיום שלישי עד יום חמישי לא יידעו את המשפחה ולא נעשה שום דבר. עד יום חמישי בערב, שעה שהגיעו אנשי המשטרה הצבאית לביתו של אביו, איש לא ידע מה קרה לחייל. אני פונה לבדוק את הנושא הזה ולעשות מאמצים גדולים לאיתור החייל שנעדר. אני גם פונה לעם ישראל כולו להתגייס לטובת העניין.
       
היו"ר ראובן ריבלין:

       תודה. אני מבקש להקפיד על דקה. חבר הכנסת שטרן, בבקשה. אחריו - חבר הכנסת הלפרט. 
       
יורי שטרן (האיחוד הלאומי - ישראל ביתנו):
       
       כבוד יושב-ראש, אנחנו ממשיכים לדון בעניינים השונים שהם על סדר-היום, כאשר המציאות הנוראית של ההתנתקות המתקרבת היא גם מציאות אבסורדית. הרי כולנו יודעים היום שמייד לאחר ההתנתקות, אם תתבצע חלילה, יהיה גל טרור חדש, אינתיפאדה שלישית, כהגדרתו של אהוד ברק, ראש הממשלה לשעבר. מקימים כבר תחנות התרעה נגד טילים באשקלון. קיבוצים בסביבה, שלא ידעו מלחמה זה זמן רב, מומלץ להם למגן מחדש את הטרקטורים, כמו שזה היה עד מלחמת ששת הימים באזור הצפון, מתחת לרמת-הגולן. אנחנו יודעים שהכוחות המזוינים הפלסטיניים מקבלים לשורותיהם את המחבלים הרוצחים, וש"חמאס" הולך להיות הכוח השולט לא רק ברצועת-עזה, אלא גם באזורים אחרים. כל האבסורד הזה כאילו לא קיים עבור אותם השרים בממשלת ישראל שלא מוכנים אפילו לדון מחדש על ההליכה הזאת לתהום.
       
היו"ר ראובן ריבלין:
       
       תודה. זה נאומים בני דקה, נא להקפיד על הדקה. חבר הכנסת הלפרט, בבקשה. אחריו - חבר הכנסת וילן. 
       
שמואל הלפרט (אגודת ישראל - יהדות התורה והשבת):
       
       אדוני היושב-ראש, מכת רציחות משתוללת בתקופה האחרונה. רוצחים מבוגרים, ילדים ואפילו תינוקות. הרצח הפך לנורמה חברתית. מתחילת השנה נרצחו 57 איש - עלייה של 20% לעומת אשתקד. רוצח שרצח ארבעה אנשים ושרף את גופותיהם אומר בקור רוח וללא הבעת חרטה: באתי כדי לרצוח. המשטרה חסרת אונים. האם כסדום היינו, לעמורה דמינו? מה עוד צריך לקרות כדי שיזדעזעו אמות הספים בבית הזה?
       
        אדוני היושב-ראש, לאור המצב הנורא, אני מציע להפסיק את כל הדיונים של הכנסת, יהיו חשובים ככל שיהיו, ולהתחיל בדיון חירום בהפקרות, באלימות ובאמצעים המיידיים שיש לנקוט כדי להפסיק את שפיכות הדמים.
       
היו"ר ראובן ריבלין:
       
       תודה. אנחנו הקדשנו חלק מהדיונים השבוע לנושא זה. חבר הכנסת אבשלום וילן, בבקשה. אחריו - חבר הכנסת טאהא. 
       
אבשלום וילן (יחד):
       
       אדוני היושב-ראש, רבותי חברי הכנסת, רציתי לדבר על נושא אחר, אבל בעקבות נאומו בן הדקה של אריה אלדד והערתו של יושב-ראש הכנסת, אני רוצה לומר בצורה מאוד ברורה, שהילדים והנערים אשר חוסמים כבישים והולכים לאחר מכן לכלא, עושים דברים אסורים, עושים דברים חמורים, ומנהלים מאבק פוליטי לגיטימי בדרכים בלתי לגיטימיות לחלוטין. אין מה לברך אותם, אין מה להבין אותם, צריך להפסיק את זה. אפשר למחות פוליטית בכל הדרכים הראויות. 
       
       לחסום כבישים כאשר אנשים חוזרים מעבודתם, כאשר חס וחלילה עוצרים אמבולנסים עם יולדות או אנשים שזקוקים בדחיפות לסיוע רפואי, זה דבר חמור ביותר. רק במדינת ישראל, שנפרצו בה כל החוקים, עומדים חברי כנסת ונותנים לגיטימציה לכך, והיושב-ראש מסביר לנו מה כן ומה לא. צריך להוקיע את הדברים האלה ולהיאבק מאבק פוליטי אמיתי במסגרות מקובלות, לא על גופם של אנשים. 

היו"ר ראובן ריבלין:
       
       תודה לחבר הכנסת וילן. חבר הכנסת טאהא, ואחריו – חברת הכנסת אראלה גולן.
       
ואסל טאהא (בל"ד):
       
       אדוני היושב-ראש, חברי הכנסת, רק אתמול טיפלנו בוועדת הפנים בעניין של שבעת הבתים בעיר לוד שהיו אמורים להיהרס. הצלחנו להקים ועדה, צוות, על מנת לדון ולמצוא פתרונות לבעלי הבתים האלה ולמנוע את הריסתם. 
       
       בחיפה היום יש בית שקיים כבר 70 שנה, ופתאום ראש העיר החליט להרוס אותו, מפני שייעוד הקרקע שונה על-ידי העירייה לתעשייה, בלי לשתף אותם בתכנון, בלי לשאול את דעתם, בלי לשמוע את חברי ועד השכונה שם. היום או מחר עלול הבית להיהרס. אני פונה מכאן לראש העיר חיפה להפסיק את ההריסה, לדון עם המשפחה, למצוא פתרונות מתאימים לכל המשפחות הנזקקות שם. 
       
       הריסת הבתים הפכה למדיניות. ראש העיר ירושלים מאיים להרוס 90 בתים בסילואן. למה? מפני שמתחשק למתכנן שיושב בעירייה להפוך את השטח לפארק לאומי. זאת מדיניות שרק תרחיב את השסע בין ערבים ליהודים. 
       
היו"ר ראובן ריבלין:
       
       תודה רבה. חברת הכנסת אראלה גולן. אחריה - חבר הכנסת מח'ול. 
       
אראלה גולן (שינוי):
       
       אדוני היושב-ראש, כנסת נכבדה, מהומה גדולה מתחוללת כאן בציבור ובמגזר הכלכלי בנושא גנבת אינפורמציה בעזרת הסוס הטרויאני במחשב. באותו זמן מתבצעות גנבות של יצירות אמנות ויצירות מוזיקה באופן קבוע, גם כן מהמחשב, ואף אחד לא נותן את הדעת על כך. יש כאן גנבה וגם פגיעה בזכויות יוצרים. אני מבקשת שנסב את תשומת לבנו לדבר. תודה רבה. 
       
היו"ר ראובן ריבלין:
       
       תודה לחברת הכנסת גולן. חבר הכנסת מח'ול. אחריו - חבר הכנסת גאלב מג'אדלה. 

עסאם מח'ול (חד"ש-תע"ל):
       
       אדוני היושב-ראש, אני רוצה להידרש לאותו בית בחיפה שדיבר עליו חבר הכנסת ואסל טאהא. אנחנו מדברים פעם שנייה בתוך שלושה חודשים על ההחלטה של עיריית חיפה להרוס בית בשכונה ערבית ללא שום הסבר משכנע, בית שעמד על תלו עוד לפני קום המדינה. אנחנו ישבנו בעירייה לפני יומיים, ומתברר שאחד הטיעונים החזקים של פקידים בעירייה הוא: מה נגיד ליהודים ששואלים - כאשר הורסים תוספת בדניה או במקום אחר - למה אתם לא הורסים בתים של ערבים. אני מסכים שיהרסו את כל תוספות הבנייה של ערבים בשכונת דניה היוקרתית בחיפה; אבל אין. אבל אי-אפשר לבוא לשכונת עוני, שכונת מצוקה, כאשר על-יד אותו בית קיים צריף שבהמות קשה להן לחיות שם, אבל אותו אף אחד לא מבקש לפנות; אף אחד לא מבקש לפנות את המשפחה מהצריף, אבל את הבית היציב הם מתעקשים להרוס. 
       
       אני חושב שמישהו משתעשע בלהרוס את הדו-קיום בחיפה, ואנחנו לא ניתן את זה. 
       
היו"ר ראובן ריבלין:
       
       תודה רבה לחבר הכנסת מח'ול. חבר הכנסת גאלב מג'אדלה, בבקשה. מה, ראש העיר עושה דבר בלי צו בית-משפט?
       
עסאם מח'ול (חד"ש-תע"ל):
       
- - - 
       
היו"ר ראובן ריבלין:
       
       אנחנו מדינת חוק. בדרך כלל בית-משפט נותן דחייה לנסות ולראות אם אפשר לקיים את זה על-פי החוק. 

גאלב מג'אדלה (העבודה - מימד - עם אחד):
       
       אדוני היושב-ראש, כנסת נכבדה, האם לא ראוי, אדוני היושב-ראש, שנעצור לרגע ונשאל את עצמנו שאלה אחת שנוגעת לקיומנו כבני-אדם, כחברה, כיישוב, כמשפחה – עד לאן אנחנו רוצים להגיע בחברה הישראלית?  הפשע מחלחל לכל תחומי החיים. לא אזכיר, כולנו מודעים ויודעים - מפריצת מחשב, עד תאונות דרכים, עד סמים, עד רצח ילדים. כל יום השבוע ראינו בשורה מרה בתחום אחר של פשיעה ושל הרס החברה הישראלית. עד מתי אנחנו רוצים, אדוני היושב-ראש, לעבור בשתיקה רועמת בלי לעשות דבר שלמענו אנחנו נמצאים כאן ולמען החברה שלנו כולה? תודה רבה. 
       
היו"ר ראובן ריבלין:
       
       תודה רבה. חבר הכנסת מג'אדלה, מדוע אדוני לא מטפל במסגרת ועדת הפנים בטענות על צווי הריסה? אתה יכול ליזום דיון בעצמך. 
       
גאלב מג'אדלה (העבודה - מימד - עם אחד):

       כפי ששמעת, חבר הכנסת טאהא אמר שכל ועדת הפנים - - - 
       
היו"ר ראובן ריבלין:
       
       ברמה העקרונית לא יכולות להישמע זעקות שאינן צודקות - אלא אם הן צודקות. אם הן צודקות, בוודאי ראוי שהוועדה תטפל. 
       
גאלב מג'אדלה (העבודה - מימד - עם אחד):
       
       אדוני היושב-ראש, אנחנו מתמודדים עם כל נושא שמועבר אלינו. היות שמכובדי שאל, מחובתי לענות: ביום רביעי הבא יידון בוועדה נושא הפשיעה, בהשתתפות מפכ"ל המשטרה והשר לביטחון פנים.  
       
היו"ר ראובן ריבלין:
       
       חבר הכנסת בריזון, בבקשה. אחריו – חבר הכנסת טלב אלסאנע, ואחריו – חבר הכנסת חיים אורון. תסיים חברת הכנסת אתי לבני. אדוני סגן השר והבה, אדוני רוצה לנאום בתור חבר כנסת מהשורה? אדוני סגן שר. יש שאלה אם סגן שר יכול להשתתף בנאומים בני דקה, אבל אם זה כאש בעצמותיך, אין ברירה. 
       
אבשלום וילן (יחד):
       
       שיתפטר ואחר כך נבחר בו מחדש. 
       
רוני בריזון (שינוי):
       
       אדוני היושב-ראש, אני מבקש לומר מלה בזכות הנימוס האלמנטרי וצורת ההתבטאות. היום קיימנו בכנסת כמה אירועים במסגרת "יום הגאווה", אני שמח שקיימנו אותם וגאה הייתי להשתתף בהם. אני גם מבין שהאירועים האלה אינם לטעמו ולהשקפת עולמו של חבר הכנסת אלי ישי, זה בסדר גמור. אינני מבין מדוע בחר חבר הכנסת אלי ישי לקום בוועדת הכנסת ולהסתער על האירועים האלה ולקרוא ליום הזה "יום הזוהמה". אני חושב שההתבטאות הזאת היא התבטאות אומללה, אני חושב שהיא מעליבה, אני חושב שהיא מיותרת. אני חושב, שאם הייתי רוצה הייתי יכול להתחרות עם חבר הכנסת אלי ישי בסגנון הזה, והדבר הזה לא עולה על דעתי. לחבר הכנסת אלי ישי אני רוצה לומר מלה אחת: תתבייש. 
       
היו"ר ראובן ריבלין:
       
       חבר הכנסת טלב אלסאנע, ואחריו – חבר הכנסת אורון.
       
טלב אלסאנע (רע"ם):
       
       אדוני היושב-ראש, חברי הכנסת, ביום ראשון ושני השבוע התקיים באילת הכנס החמישי של לשכת עורכי-הדין. היה לי הכבוד להשתתף יחד עם חברי כנסת אחרים. במהלך הדיונים היתה התייחסות לדמוקרטיה הישראלית, ואני ציינתי שהדמוקרטיה הישראלית בסכנה. היא בסכנה מפני הסחף הימני והחקיקה הלא-אחראית שדורסת את זכויות המיעוט, בגלל השחיתות ובגלל הכיבוש. אנחנו עדים עכשיו לאלימות, אדוני היושב-ראש, ודובר עליה כאילו היא אלימות בקרב בני נוער. אכן יש אלימות בקרב בני נוער, אבל האם הריסת בתים והותרת משפחות ללא קורת-גג איננה אלימות? האם כיבוש עם אחר ודיכויו אינם אלימות? האם שלילת זכויות מיעוט וזכויות אינדיבידואליות וקולקטיביות איננה אלימות? כל שימוש בכוח דורסני השולל זכויות של אחר הוא אלימות. לכן, הכול מתחיל בחינוך, ושרת החינוך נכשלה בתפקידה. תודה רבה. 
       
היו"ר ראובן ריבלין:
       
       חבר הכנסת טלב אלסאנע, כל מה שלא עושים לרוב ועושים למיעוט, זה שלילת זכויות המיעוט. אם היו הורסים את הבית שלי באותה סיטואציה, זה לא שלילת זכויות המיעוט. אם עושים למיעוט רק משום שהוא  מיעוט, זה חמור מאוד. 
       
       חבר הכנסת אורון - בבקשה, אדוני.
       
חיים אורון (יחד):
       
       אדוני היושב-ראש, תודה על דברי הפתיחה שלך לנושא שאני רוצה לדבר עליו עכשיו. אם הולכים להרוס קבוצת בתים בסילואן ולהותיר כמעט 1,000 נפש ללא קורת-גג - כל שאלת הבנייה הלא-חוקית בירושלים היא שאלה מאוד מורכבת - - - 
       
עבד-אלמאלכ דהאמשה (רע"ם):
       
- - - היא תישאר סילואן לכל החיים.
       
גדעון סער (הליכוד):
       
       - - - 
       
היו"ר ראובן ריבלין:
       
       אני מתחיל את הספירה מחדש. רבותי, לא מפריעים לנאומים בני דקה. 
       
חיים אורון (יחד):
       
       לצערי הרב, רק מי שלא בטוח בעמדתו ינהל את הוויכוח על השם, חבר הכנסת גדעון סער. אם אתה מאמין שירושלים היא בירת ישראל לנצח נצחים - אני חושב שירושלים המחולקת תהיה בירת ישראל לנצח נצחים, ואין לי בעיה להתחלק בה עם סילואן, עם שכני הפלסטינים. 
       
       מעבר לוויכוח הזה, אדוני היושב-ראש, איש ירושלים מדורי דורות – אני גם אביא לך מכתב מהסבא של אלעזר גרנות, שאותו קיבלתי השבוע. סליחה על הפמיליאריות הזאת - לא יכול להיות שהעימות הזה -  אין לי שום מנדט על גדעון סער ועמדותיו – יתנהל בתוקפנות ובניצול מעמד הרוב ובנישול אנשים מבתיהם. אני עוסק בנושא של סילואן הרבה מאוד שנים, זה תהליך מתמשך של ניצול מתמשך. הוא לא מחזק את מעמדנו בירושלים. לטעמי, הוא מחליש את מעמדנו בירושלים.
       
היו"ר ראובן ריבלין:
       
       תודה לחבר הכנסת אורון. חבר הכנסת דהאמשה, פילדלפיה היא רבת-עמון וסילואן היא כפר-השילוח ושניהם נמצאים בעיר-דוד. מה קרה, כולנו מתחלקים פה בהיסטוריה. הר-המורייה הוא הר-המורייה. יכול להיות שהיה שם ישמעאל, לפי דעתנו היה שם יצחק. 
       
עבד-אלמאלכ דהאמשה (רע"ם):
       
       סילואן - - - חבר הכנסת גדעון סער - - - הוא מחליט. 

היו"ר ראובן ריבלין:
       
       הוא יכול לשנות שקוראים למקום גם סילואן? עיר-דוד וכפר-השילוח וסילואן נמצאים באותו מקום. 
       
עבד-אלמאלכ דהאמשה (רע"ם):
       
       סילואן, הוא מחליט. 

גדעון סער (הליכוד):
       
       זה כבר 3,000 שנה. 
       
היו"ר ראובן ריבלין:
       
       נכון, ככה זה. ולפני כן היבוסי קרא לזה ירושלם. 
       
עבד-אלמאלכ דהאמשה (רע"ם):
       
- - -
       
היו"ר ראובן ריבלין:
       
	חבר הכנסת דהאמשה, חבל. עכשיו זמנה של חברת הכנסת לבני. אחרון הדוברים יהיה חבר הכנסת דניאל בנלולו. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, הייתי אתמול בכנס הגדול של לשכת עורכי-הדין באילת. מושב הפתיחה הוקדש, כצפוי, לנושא הפריימריס במפלגות, צורת הבחירה של חברי הכנסת. היה דיון שבעצם העתיק את מה שקורה כאן בכנסת. היו נציגי המפלגות הגדולות, ואחד האשים את השני: אצלך יותר טוב, אצלי יותר טוב, אתה לא בסדר, אתה לא בסדר. 
       
       אני קוראת ליושב-ראש הכנסת להתחיל להתמודד עם הנושא של שחיתות בפריימריס, או צורת בחירת חברי הכנסת בתוך המפלגות. המפלגות עצמן לא יכולות להתמודד עם הנושא הזה. ראינו הצעות שקמו, עלו וירדו. חייבים להתמודד עם הנושא הזה, כאן התחלת הבעיה של השחיתות הפוליטית.

	אני קוראת לכבוד היושב-ראש, כדי - - -

גדעון סער (הליכוד):
       
       150 בוחרים יש בשינוי.
       
אתי לבני (שינוי):
       
       אמרתי שזה בסדר או לא בסדר? הצגתי את הבעיה.
       
היו"ר ראובן ריבלין:
       
       חבר הכנסת גדעון סער, אני אתן לה כל פעם דקה מחדש. אני בטוח שיש לך השפעה הרבה יותר רצינית על יושב-ראש תנועתך מאשר לי.
       
אתי לבני (שינוי):
       
       יש לי השפעה, אבל אף אחד לא חושב שהדגם של הליכוד או הדגם של מפלגת העבודה הוא הדגם היותר טוב, ולו במעט; יש אפשרויות אחרות.
       
גדעון סער (הליכוד):
       
       כמה בחרו בך לכנסת הזאת?
       
קריאות:
       
       - - -
       
היו"ר ראובן ריבלין:
       
       רבותי, תנו לה לסיים.
       
דניאל בנלולו (הליכוד):
       
       - - -

היו"ר ראובן ריבלין:
       
       דניאל בנלולו.
       
אתי לבני (שינוי):
       
       יש אפשרויות אחרות, חבר הכנסת סער. אני לא עושה אתך מאבק אישי.
       
גדעון סער (הליכוד):
       
       - - -
       
היו"ר ראובן ריבלין:
       
       חבר הכנסת סער. חבר הכנסת סער, אדוני לא המשיב פה.
       
אתי לבני (שינוי):
       
       אני מדברת על הנושא. אין לנו ויכוח אישי, חבר הכנסת סער.
       
דניאל בנלולו (הליכוד):
       
       - - -
       
היו"ר ראובן ריבלין:
       
       חבר הכנסת בנלולו, אדוני לא רוצה לדבר? חברת הכנסת, אם תתווכחי אתם, אני אסיר אותך. הואיל והפריעו לך, אני נותן לך 20 שניות תמימות להשלים את אשר דיברת. בבקשה.
       
אתי לבני (שינוי):
       
       אני רוצה להעלות דווקא אופציה של דרך בחירה אחרת, שמקובלת בהודו ובדרום-אפריקה ובמקומות אחרים, כאשר כלל הציבור של אותה מפלגה, ביום הבחירות, כאשר הוא מצביע לאותה מפלגה, גם מסמן מעבר לטופס את סדר חברי הפרלמנט שהוא בוחר בהם. זאת אופציה מאוד מקובלת, והיא סך הכול הוכיחה את עצמה. אני קוראת ליושב-ראש הכנסת להתגייס לנושא הזה.

היו"ר ראובן ריבלין:
       
       תודה רבה. אני רק רוצה לומר לך, שאני אוכל אולי להתווכח עם חברי, אם כי אני אשים את נפשי בכפי כאשר אני אבוא ואומר לגוף בוחר שיישללו סמכויותיו. נגיד שאני אשכנע את חברי, מה יועיל לי הדבר כאשר ראש תנועתך מתנגד לחוק שאת מציעה?
       
גדעון סער (הליכוד):
       
       הוא אמר את זה אצל דנה וייס.
       
אתי לבני (שינוי):
       
       שמעת שאני הצעתי את החוק - - -
       
היו"ר ראובן ריבלין:
       
       הכנסת לא יכולה להתמודד אם מרכיביה לא מסכימים.
       
אבשלום וילן (יחד):
       
       ראש הממשלה התחייב להביא לכנסת - - -
       
היו"ר ראובן ריבלין:
       
       תגיש עכשיו אמון בראש הממשלה על עניין זה. רבותי, יש דברים שאנחנו יכולים - - -
       
אתי לבני (שינוי):
       
       יש לנו חובה לאומית - - -

היו"ר ראובן ריבלין:
       
       לא תפקידי לצאת חוצץ מול הכנסת, אלא אם כן מדובר בכנסת עצמה. כמובן כל אחד במפלגתו ינסה לעשות את המאבק. 
       
       חבר הכנסת בנלולו, בבקשה. בזה מסיימים נאומים בני דקה.
       
דניאל בנלולו (הליכוד):
       
       אדוני היושב-ראש, ידידי חברי הכנסת, חברות הכנסת, הגשתי השבוע בקשה להעלות על סדר-היום את הדוח שפרסם משרד החינוך לגבי אחוז התלמידים מסיימי התיכון והזכאים לתעודת בגרות. לצערי, הנושא לא התקבל, אבל יש לתת עליו את הדעת. 
       
       שמחתי לראות שיש אחוזים גבוהים של בנות החברה הישראלית בקרב הזכאים לבגרות, אך הפערים החברתיים בתחום מעוררים דאגה. ההבדל בין האזורים הגיאוגרפיים בארץ זועק מהדוח – התלמידים בשוהם מול התלמידים מבאר-שבע.
       
       אני מקווה מאוד שבעקבות הרפורמה של דוח ועדת-דברת וכל מה שהולכים לעשות במשרד החינוך, הנושא הזה יובא בחשבון. תודה רבה.
       
היו"ר ראובן ריבלין:
       
       אני מודה מאוד לחבר הכנסת בנלולו. רבותי, תם הדיון. אין לנו כאן שר שישיב. צריך להיות פה השר המקשר להשיב. חבר הכנסת גדעון סער, האם אדוני רצה להתייחס לאיזה דבר שהיה מכוון כלפי הקואליציה? 
       
גדעון סער (הליכוד):
       
       כן.
       
היו"ר ראובן ריבלין:
       
       בבקשה, אדוני, להשיב על עניין זה.
       
גדעון סער (הליכוד):
       
       אדוני, אני מבקש להתייחס לדבריה של חברת הכנסת לבני. 
       
       יש בעיות קשות במערכת הפוליטית, יש בעיות קשות בתוך המפלגות, יש תופעות חמורות במפלגות. אי-אפשר להתכחש לדברים האלה וגם לא לטאטא אותם אל מתחת לשטיח.
       
       עם זאת, כל נושא אכיפת שיטת בחירות, כאשר אין בכלל ערובה – אנחנו רואים מה קורה במיפקד מפלגת העבודה בימים האלה, ואני לא אומר את זה באופן קנטרני, אני אומר את זה כתופעה. כי כאשר אומרים: בואו נעבור לפריימריס, חייבים להיות ערים למה שמשחק בפריימריס. בפריימריס משחק - ואני לא שולל את השיטה הזאת מעיקרה - כסף גדול ומיפקד פיקטיבי. זה שם המשחק בפריימריס. צריך לדעת את זה. 
       
       אבל בוודאי כאשר מפלגה, אשר כולה יושבת על גוף נבחר - - -

אתי לבני (שינוי):
       
       אמרת שאתה לא קנטרני. 
       
גדעון סער (הליכוד):
       
       - - - על גוף נבחר של 150 איש, וכך היא מנהלת את ענייניה, ו-150 האיש האלה שולחים 15 - - -
       
אתי לבני (שינוי):
       
       אתה יורד באמת - - -
       
היו"ר ראובן ריבלין:
       
       הדברים ברורים.
       
גדעון סער (הליכוד):
       
       אני רוצה לומר, אדוני היושב-ראש - - -
       
קריאות:
       
       - - -
       
דניאל בנלולו (הליכוד):
       
       - - -

היו"ר ראובן ריבלין:
       
       חבר הכנסת בנלולו.
       
גדעון סער (הליכוד):
       
       אדוני היושב-ראש, המפלגה הזאת מקיימת הליכי קבלה למפלגה מאוד מאוד סלקטיביים, כדי להשאיר את הכול במועדון, להשאיר את השלל בידי החבורה – אני לא רוצה להשתמש במלים קשות – החבורה המצומצמת שיושבת על ביצי הזהב.
       
אתי לבני (שינוי):
       
- - -
       
היו"ר ראובן ריבלין:
       
       תודה. רק להשיב, לא קנטרנות. "ביצי זהב" זה קנטרנות פה.
       
גדעון סער (הליכוד):
       
       לכן אני אומר, אדוני היושב-ראש, כניסה להכתבת הליכי הבחירות הפנימיים למפלגות מחייבת גם כניסה להליכי הקבלה למפלגה ולהרבה מאוד דברים אחרים, וכל אלה שבאים ומטיפים לאחרים, כדאי שיפשפשו קודם כול בענייניהם שלהם. תודה.
       
אתי לבני (שינוי):
       
- - -
       
היו"ר ראובן ריבלין:
       
       חברת הכנסת. אני חושב שהנושא שהעלתה חברת הכנסת אתי לבני הוא נושא חשוב ביותר לדמוקרטיה, ובהחלט ראוי לדון בו. יש דעות האומרות שהטוב ביותר הוא הוועדות המסדרות. דרך אגב, אני מאוד תומך בעניין הוועדות המסדרות בפוליטיקה, אם אני אהיה הוועדה מסדרת במפלגתי, שלא יהיו אי-הבנות.
       
גדעון סער (הליכוד):
       
       בתנאי הזה גם אני תומך.

היו"ר ראובן ריבלין:
       
       אני מוכרח לומר, שסיעת מרצ היא הסיעה היחידה שקיימה פריימריס, אבל היא לא מקיימת את הפריימריס לגבי בחירת חברי הכנסת.
       
אבשלום וילן (יחד):
       
       אנחנו בוחרים בוועידה.
       
היו"ר ראובן ריבלין:
       
       יש פנים לכאן ולכאן. למשל שמעתי השבוע את היושב-ראש של תנועה חשובה בישראל, שהיו לה 15 חברי כנסת, היום היא עם 14 חברי כנסת, והוא שכנע אותי לחשוב לפחות שיכול להיות שלא צריך פריימריס, אבל הדברים האלה בהחלט ראויים לדיון בכל מפלגה, וגם כאן. 
       
       בזמנו רצו להגיש הצעת חוק, שהיתה ודאי מחייבת אותנו בדיון. הכנסת עצמה לא יכולה ליזום דברים במקום המפלגות. יש כאן סיעות שמקבלות על עצמן דין מלכות, ואנחנו לא יכולים להתגרות בהן, שכן אם הציבור היה חושב שלא ראוי להצביע בעדן, ודאי לא היה מצביע בעדן.

       
הצעות לסדר-היום
ציון יום חיילי המילואים

היו"ר ראובן ריבלין:
       
       רבותי, אנחנו עוברים עכשיו לעיקר סדר-היום, ואני שמח כמובן לעבור לציון יום חיילי המילואים – הצעות לסדר-היום מס' 6725, 6756, 6799 ו-6731 והצעות חוק. הייתי מבקש, לפני שנפתח בהצעות לסדר-היום ובברכות לכל החברים היוזמים ולהצעת חוק שירות המילואים, לפתוח את הדיון המיוחד הזה ולומר בלשון זו: אדוני סגן שר הביטחון, המייצג את הממשלה ואת משרד הביטחון, ואשר עוסק ושוקד בנושא מהיום שהגיע לכנסת כחבר הכנסת, מהיום שנכנס למשרד הביטחון כסגן שר הביטחון, ואני בטוח עוד שידו תהיה רבה גם בתפקידים רמים אחרים - - -
       
חיים אורון (יחד):
       
       האם את זה אתה כבר אומר בתור ועדה מסדרת?
       
היו"ר ראובן ריבלין:
       
       הוא בסדר גמור בתור איש.
       
אילן שלגי (שינוי):
       
       אני מבין שמפלגת העבודה, לא מעניין אותה יום המילואים.
       
היו"ר ראובן ריבלין:
       
       חבר הכנסת כבל נמצא פה.
       
קריאות:
       
       - - -
       
אילן שלגי (שינוי):
       
       - - -
       
איתן כבל (העבודה - מימד - עם אחד):
       
       חבר הכנסת שלגי.
       
סגן שר הביטחון זאב בוים:
       
       אחרי ההישג המזהיר של חברנו, חייל המילואים, אתמול בוועידת מפא"י, מה אתה רוצה?
       
היו"ר ראובן ריבלין:
       
       חבר הכנסת שלגי, אולי לא שמתם לב, חבר הכנסת כבל לא נואם עכשיו, אלא אני מנסה לתת פתיחה חגיגית לנושא חשוב ביותר שאנחנו מעלים במליאה. קצת דרך-ארץ לנושא. לא זה הדרך, אדוני יושב-ראש ועדת החינוך לשעבר. לא זה הדרך.
       
קריאה:
       
       - - -
       
היו"ר ראובן ריבלין:
       
       תאמיני לי שזה גם זכר וגם נקבה.
       
       אדוני, תנו כבוד לאיש יקר, אדוני קצין מילואים ראשי, תת-אלוף אריאל היימן, שאנחנו מברכים על עבודתו הרבה והמסורה, וכבר עכשיו אנחנו רוצים להעלות כציון לשבח את עבודתו, שכן בעתיד הלא-רחוק הוא עתיד להשתחרר מצה"ל, ואנחנו מברכים אותו גם בעניין זה.
       
       גבירותי ורבותי חברי הכנסת, הורתו ולידתו של יום המילואים היתה בחטא, לא חלילה חטא של ההוגים, המשרתים והתורמים, אלא בחטאם של המשתמטים ובחטא התרבות שהופכת אט-אט ובאין רואה את המשתמטים משירות למי שבאים בשערי החברה, בלא בוז ובלא מבט שיבהיר: מי שאינו נושא בעול עם חברו, עם עמו, לצנינים הוא בעינינו.
       
       יש צעירים רבים, רבים מדי, לצערנו, שבעבורם הצו הירקרק הוא מחזה לא מוכר, המעטפה הזאת בשבילם היא זיכרון מטושטש מן העבר, במקרה הטוב, או מוצג ארכיוני מבית אבא, במקרה הרע. והלגיטימציה להשתמטות, שנראית יותר ויותר חסרת בושה, חצופה, בוטה ומלגלגת על הפראיירים, היא שורש כל רע, שאותו אנחנו מצווים לעקור, כי אם לא נעקור אותו הוא יעקור אותנו.
       
       רבותי, לשרת בצבא-הגנה לישראל זו זכות. ורק מי שעיניו כהו ולבו כבד אינו מבין זאת. המשתמטים מלתרום את חלקם הם מן הכופרים בטובה. ומי שמתחמק מן החובה אינו ראוי לזכות.
       
       אבל אנחנו לא רק לבוז למשתמטים באנו, אלא בעיקר לתת מקום של כבוד ולומר תודה מקרב לב למי ששמים את הכתף מתחת לאלונקה. 
       
       בשם הכנסת אני מבקש להודות לאותם היחידים, חבר הכנסת אבשלום וילן, חבר הכנסת איתן כבל, חברים אחרים אשר נושאים ונשאו במשא, לסגן שר הביטחון, אשר עליו דיברתי, לחברי הכנסת אשר עמלים על עיצוב החוק ואשר תרמו במידה רבה והמריצו את הממשלה להגיע ליום זה שבו יחוקק חוק זה, לכל מי שעשה בכנסת לילות כימים לקדם את הנושא הזה. וכמובן, כל אחד שמשרת במילואים הוא איש יחיד ומיוחד, עולם ומלואו של אהבת המדינה, והוא מהנושאים את ישראל על גבו. לחיילים, למפקדים, לנשים ולילדים שנשארים בבית לבדם - תודה. ליוזמי יום המילואים ולכל מי שנותן לו יד ויוצק לתוכו תוכן של ממש, יישר-כוח גדול. אני חושב שעשיתם דבר חשוב ביותר, ולצערי הרב, יש מעט מאוד משתתפים,  אבל אנחנו יודעים מה עשיתם.

	חבר  הכנסת אהוד יתום, הואיל והיית כל כך הרבה שנים בשירות המדינה אפילו לא טרחתי לציין את הצורך לבוא ולהגיד דברים בשבחך. אני מודה ליושב-ראש הקואליציה על כך שגם הוא עשה כל שביכולתו כדי שאנחנו נציין יום זה. אני לא מדבר על תת-אלופים במילואים ועל אבות לחיילים מצטיינים - - - 

חיים אורון (יחד):
       
       מה עם הטוראים?  הטר"שים?

היו"ר ראובן ריבלין:
       
       יש לך בבית הרבה יותר מטר"ש. יש לך בבית, חבר הכנסת אורון, אני מעיד, אולי אתה לא רוצה שאומר זאת בקול רם, טובי בנינו הם בניך.
       
       רבותי חברי הכנסת, אנחנו מתחילים בדיון. אני מזמין את חבר הכנסת אילן ליבוביץ להיות ראשון הדוברים. אחריו – חבר הכנסת אבשלום וילן. חבר הכנסת בניזרי גם הוא רשום. חבר הכנסת בניזרי, שהיה חייל בגולני  וביקש להשתתף בדיון, אני לא רואה אותו נוכח כאן.

אילן שלגי (שינוי):
       
       איפה מפלגת העבודה?

איתן כבל (העבודה - מימד - עם אחד):
       
       זה קטנוני.

היו"ר ראובן ריבלין:
       
       חבר הכנסת שלגי, למה? בוא נצדיע לחיילים, בוא נצדיע לעושים במלאכה. בוא נעשה את המלאכה בשבילם. תאמין לי, איתן כבל נטל את כל - - - 

אילן שלגי (שינוי):
       
       כל ה-19 על גבו.

היו"ר ראובן ריבלין:
       
       בבקשה, חבר הכנסת ליבוביץ.

אילן ליבוביץ (שינוי):
       
       אדוני היושב-ראש, אדוני סגן שר הביטחון, חברות וחברי הכנסת, אני עומד כאן על הדוכן כאחד מאותו מיעוט, פחות מחמישית - כפי שציין בשבוע שעבר תת-אלוף היימן - של אזרחי מדינת ישראל אשר משרתים במילואים.
       
        מייד כשנבחרתי לכנסת הזאת, אדוני היושב-ראש, ונודע לי שאני פטור מלשרת במילואים, התעקשתי להמשיך ולהיות חלק מאותו מיעוט אשר נושא בנטל ועושה מדי שנה לא מעט ימים, כמו חבר הכנסת כבל ואחרים כאן בבית, מכיוון שראיתי חשיבות רבה בכך שלא רק נאה דורש אלא גם נאה מקיים, ולתת את המעט שאני  יכול כדי לשאת בנטל. 
       
       אך, כפי שאמרתי, מיעוט, אדוני היושב-ראש, נושא בנטל הזה, ומדי שנה בשנה המיעוט הזה הולך ופוחת. לצערי, חיילי המילואים לא צריכים הצדעות, ימי הצדעה, לא צריכים מופעים, לא צריכים הטבות או ימים מיוחדים, ובוודאי לא חגיגות מדי שנה כפי שעושים. חיילי המילואים, אדוני היושב-ראש, צריכים יחס הולם, הגון, וטיפול יסודי בבעיות ובכשלים שהם נתקלים בהם מדי יום.
       
       אתן דוגמה, אדוני היושב-ראש. בתחילת הפגרה נקראתי לשירות מילואים. היו אמורים להגיע קצינים נוספים. אחד הקצינים  לא הגיע. הוא התקשר אלינו בבוקר ואמר, שהבוס שלו הודיע לו, שאם הוא יוצא למילואים, לא יהיה לו מקום עבודה כשיחזור. זה בדיוק היחס של חלק מהמעסיקים אל אנשי המילואים. מעסיקים אינם רואים בשירות המילואים דבר שצריך לעודד אותו, דבר שצריך לתרום לו, דבר שצריך לעזור לאזרח לקיים אותו. 
       
       מדי שנה אנחנו דנים פה באותו דוח של מערכת הביטחון שעוסק בטיפול במעסיקים שאינם מקבלים בחזרה לעבודה את חיילי המילואים או שמפטרים אותם בגלל השירות במילואים. מדי שנה אנחנו שומעים על קנסות שמוטלים על האנשים האלה. אבל אנחנו צריכים לראות איך אנחנו עוקרים מהשורש את היחס הזה כלפי החייל המשרת במילואים, איך לא יהיה מצב שבו חייל יתקשר למפקדו  ויגיד לו: תעשה לי טובה, אל תקרא לי, כי אם תקרא לי לא אמצא את מקום העבודה שלי כשאחזור. איך אנחנו גורמים לכך שאותו קצין שהגיע אלי הביתה כדי לשבת ולהכין את הדברים, ללא כל תגמול, לקראת התרגיל, יקבל את ההערכה וההוקרה ואת התגמול על כך שהוא עשה את זה בשעותיו הפנויות בערב, בלי שאף אחד ביקש ממנו או חייב אותו בצו לעשות את זה. איך, מצד אחד, את הדברים האלה אנחנו מוקירים ומעלים על נס, ומצד שני, את הדברים הרעים אנחנו עוקרים מן השורש. 
       
       בכך אנחנו צריכים לטפל מדי יום, לכך אנחנו צריכים להקדיש את מלוא תשומת הלב, ולא לחגיגות, להצדעות ולמופעים, שהם חשובים, אבל בסיכומו של דבר לא ישנו את מצבם של המשרתים במילואים, לא יביאו לכך שבשנה הבאה לא יהיו פחות מחמישית מהציבור שמשרתים במילואים אלא יותר.

	אני שמח שמשרד הביטחון והממשלה מביאים את חוק המילואים יחד עם החוק שנוצר כאן בכנסת על-ידי שדולת המילואים. אני רוצה לסיים את דברי ולומר שאני מצטער על שביום חשוב כזה שר הביטחון לא מוצא לנכון להיות נוכח בכנסת ולהיות יחד אתנו. 

היו"ר ראובן ריבלין:
       
       סגן השר עוסק בעניין זה.

אילן ליבוביץ (שינוי):
       
       סגן שר הביטחון מכובד בעיני ואנחנו עובדים הרבה מאוד בנושא המילואים, אבל הייתי מצפה לראות גם את שר הביטחון מגיע להצדיע לחיילי המילואים במליאת הכנסת. תודה רבה. 


הצעת חוק הביטוח הלאומי (תיקון - איסור קיזוז תגמול 
למשרתים במילואים), התשס"ד-2004 
[הצעת חוק פ/2436; נספחות.]
(הצעת קבוצת חברי הכנסת)

היו"ר ראובן ריבלין:
       
       חבר הכנסת ליבוביץ, ימתין אדוני, בהזדמנות זו שהוא נמצא על הבמה אני מבקש שגם יציג את החוק שלו. כך יעשה גם חבר הכנסת וילן - גם ידבר על העניין וגם יציג את החוק. 

אילן ליבוביץ (שינוי):
       
       אדוני היושב-ראש, חברי הכנסת, הצעת חוק הביטוח הלאומי (תיקון - איסור קיזוז  תגמול למשרתים במילואים). אדוני היושב-ראש, החוק הזה בא לתקן עיוות שבו הביטוח הלאומי השתמש בתגמולי המילואים שמגיעים למשרתי המילואים כדי לקזז חובות אחרים שיש לאותו חייל מילואים לביטוח הלאומי.
       
        אם כלפיך וכלפי אזרח אחר, כאשר אתה חייב כסף לביטוח הלאומי, הביטוח הלאומי צריך לנקוט נגדך הליכים משפטיים, הוצאה לפועל וכל דרך אפשרית אחרת כדי לגבות את החוב, הביטוח הלאומי מצא דרך נוחה לנהוג כלפי מי שמשרת במילואים, ופשוט קיזז לו מהתגמול עבור שירות המילואים.

היו"ר ראובן ריבלין:
       
       נדמה לי שאפשר לקזז מכל גמלה.

אילן ליבוביץ (שינוי):
       
       הנקודה היא שכאן אנחנו רוצים לעודד את חייל המילואים ללכת למילואים גם אם יש לו חוב לביטוח הלאומי, ולא להיתקל במצב שבו חייל מילואים שחייב לביטוח הלאומי יאמר: אם אני אצא למילואים, לא תהיה לי משכורת, לכן אני מעדיף להשתמט ממילואים. 
       
       אני מודה לביטוח הלאומי שלקח לו אומנם פרק זמן ארוך לבצע את הפיילוט, והפיילוט הזה כבר מנוסה, ולא קיזזו בחצי השנה האחרונה, מאז אוקטובר האחרון, חובות לביטוח הלאומי מתגמולי המילואים, ואני יודע שהם ממשיכים בזה גם בימים אלה. אני מודה להם על כך, ואני מקווה שההצעה הזאת תעבור כאן בכנסת ונוכל להכניס אותה לספר החוקים.
       
היו"ר ראובן ריבלין:
       
       אני כמעט בטוח שהממשלה מסכימה. השר יאמר לנו.
       
       
הצעות לסדר-היום
ציון יום חיילי המילואים

היו"ר ראובן ריבלין:
       
       אני מזמין את חבר הכנסת אבשלום וילן, שזו הקדנציה השלישית שהוא עוסק בנושאים האלה. זה יום חשוב בחייו הפרלמנטריים. אדוני, אבקש ממך כמובן להתייחס לנושא, ואני לא מגביל אותך בזמן, וגם להציג את הצעת החוק שלך.
       
אבשלום וילן (יחד):
       
       אדוני היושב-ראש, רבותי חברי הכנסת, בראשית דברי אני רוצה להגיד תודה לתת-אלוף אריאל היימן, קצין מילואים ראשי זה שלוש שנים וחצי, המסיים את תפקידו בשבועות הקרובים. אין לי ספק שלאריאל היימן היה חלק מכריע בדחיפת חוק המילואים. 
       
       כל שינוי המערך שאנחנו עדים לו בשנים האחרונות הוא בעצם תולדה של משבר שנוצר ביחסים בין החברה הישראלית למשרתים במילואים וההבנה של צה"ל שצריך ליצור את הפונקציה של קצין מילואים ראשי כדי לטפל בבעיות. 
       
       אני חושב בהחלט שיש מן הסמליות, אריאל, בכך שאתה היום פה באולם, וגם בכך שאנחנו מעבירים  את החוק הממשלתי בקריאה ראשונה, והחוק של 49 חברי הכנסת - נקווה שגם הוא יעבור בקריאה טרומית. נגיע ביחד לוועדה. התחייבנו בפני סגן שר הביטחון שנגיע להסכמה, ואם יהיו חילוקי דעות הם יוכרעו בהצבעה בוועדת החוץ והביטחון. אבל, נלך מאוחדים בניסיון להגיע לנוסח שבאמת מתחיל להתמודד עם הבעיה.
       

הצעת חוק המילואים, התשס"ה-2005 
 [הצעת חוק פ/3309; נספחות.]
(הצעת קבוצת חברי הכנסת)
       
היו"ר ראובן ריבלין:
       
       האם אדוני יכול לציין, מבין 49 חברי הכנסת שחתמו על הצעת החוק שאדוני מגיש, מי נוכח פה?
       
אבשלום וילן (יחד):
       
       חלק גדול מהנוכחים גם חתם על הצעת החוק, והייתי אומר שכולם. עדיין חסר לי אחד היוזמים, והוא בטח יגיע.
       
       אני חושב שהדבר החשוב הוא לא רק החתימות. אדבר בסוף על החוק. לפני יומיים הייתי בערב הוקרה לחיילי המילואים בתיאטרון הקאמרי בתל-אביב, וראיתי שם קבוצה של מ"פים ומג"דים, כמה מאות אנשים, שבעצם לוקחים את עול המילואים על כתפיהם. לא היתה לי תחושה של פראיירים באותו ערב - נהפוך הוא. אבל, אדוני היושב-ראש, התחושה הקשה היתה שזה בעצם מין עולם הולך ונעלם. יש חבר'ה טובים שמבינים את החשיבות ואת האחריות והם באים, אבל הרוב המכריע של מדינת ישראל נמצא במקום אחר, והמקום האחר הוא הדוגמה שנתן פה חבר הכנסת אילן ליבוביץ. הבושה נעלמה במקומותינו. אם לפני עשר או 15 שנה היה מנהל מנסה לפטר איש מילואים בגין שירותו, הוא לא היה מעז לומר זאת בקול רם. היום לא מתביישים. גם אלה שהשתמטו, וגם אז השתמטו ממילואים, לא היו מנופפים בזה בגלוי. הם היו מתביישים. היום הבושה נעלמה.
       
       החברה הישראלית עברה הרבה מהפכים, אבל החוק שמגיע היום, לדעתי, נותן ביטוי ליגלי לעובדה שבעצם זה תקופה ארוכה לא כולם מתגייסים, אבל אלה שמתגייסים התגייסו בסמכות וברשות. אני לא מנמק כרגע את החוק הממשלתי, אבל לפי החוק הממשלתי לא כל מי שיסיים צבא סדיר ייקרא למערך המילואים. אין ברירה אלא ללכת גם לתגמולים. אין ברירה אלא להסדיר בחקיקה את כל מערכת היחסים. אנחנו, לדוגמה, 49 החותמים, הצענו - על זה היה ויכוח בוועדה - מעין מענק גמול למי שמסיים את מלוא מערך המילואים, והוא יקבל אותו, לדוגמה, בעת הגיעו לגיל פרישה או בסיימו את מערך המילואים. 
       
       אנחנו הצענו בחוק הזה, למשל, שמי שמשרת במילואים ואין לו מקום עבודה קבוע, סטודנטים וכו', אם היום הוא מקבל את שכר המינימום במשק - לפי ההצעה שלנו הוא יקבל שכר ממוצע במשק. יש עוד שורה שלמה של נושאים ועל כולם נדון בוועדה. 
       
       אני יודע שיש לזה עלות תקציבית. התחייבנו בפני הרמטכ"ל וסגן שר הביטחון, שאנחנו איננו מתכוונים לתבוע שזה יבוא מתקציב מערכת הביטחון, אלא שיהיו תוספות שהאוצר ייתן לאורך זמן, בדיוק כמו כאשר העברנו, לפני שלוש שנים או שנתיים וחצי, בכנסת הקודמת, את החוק המשווה את הזכויות של אנשי המילואים לאלה של אנשי הקבע בכל הנוגע לתשלום ביטוח לנפגעים. היו הרבה מאוד ויכוחים עם האוצר ומערכת הביטחון, ודיברו אז על תקדימים ועל כמה שזה יעלה, וראה זה פלא - יש תוספת תקציבית אבל היא איננה משמעותית, ואנחנו תיקנו עוול היסטורי שחבר הכנסת אורון התחיל לטפל בו בכנסת הארבע-עשרה. לדוגמה, לא אגלה סוד גדול אם אומר שחלק נכבד מטייסי הקרב של ישראל, מטבע הדברים והגילאים, הם אנשי מילואים. כאשר טסים איש קבע ואיש מילואים באותו מטוס וחס וחלילה הם נפגעים, במקרה של פגיעה הזכויות של איש הקבע יהיו שונות מאלה של איש המילואים. הדברים האלה תוקנו.
       
       אני מקווה שבחקיקה הזאת באמת נוכל לתקן עוד הרבה דברים. אני יודע שיש ויכוחים תקציביים, אבל אני באמת חושב שהדבר החשוב ביותר - גם ביום המילואים, שהיום אנחנו מציינים אותו, וציינו אותו גם בשבוע שעבר בבית הנשיא, ובעצם בהצעת החוק, יום המילואים יצוין כל שנה - הוא לתת ביטוי לתחושת השייכות ולהעדפה המאוד ברורה של - -
       
היו"ר ראובן ריבלין:
       
       והמיוחדוּת.
       
אבשלום וילן (יחד):
       
       - - כנסת ישראל ושל הציבור הישראלי את משרתי המילואים; שלא רואים במשרתים במילואים פראיירים, אלא באמת – ואשתמש קצת בפראזיולוגיה נמלצת, לפעמים אין ברירה  - רואים בהם קבוצה ההולכת לפני המחנה ומחזיקה על כתפיה את ביטחון ישראל לעת מלחמה, על-פי החוק החדש פחות כבר בשנים הרגילות, ואני מאוד מקווה שהתחושה הזאת היא המכרעת, כי כל התגמולים הכספיים שמופיעים בחוק, שעליהם מדברים, תמיד בטלים בשישים לעומת הסיכונים והקשיים שהאנשים האלה לוקחים על עצמם והמשפחות, הנשים והילדים, משלמות את מחירם, ואין לכך שום שווה-ערך כספי, אלא התחושה שהם עשו את הדבר החשוב והראוי.
       
       אני באמת רוצה להודות לכל אנשי מערך המילואים - - -
       
היו"ר ראובן ריבלין:
       
       חבר הכנסת וילן, אבי היה אומר לי: אם ללכת למילואים זה להיות פראייר, תהיה גאה שאתה פראייר.
       
אבשלום וילן (יחד):
       
        אני מקבל את מילותיך. לפני יומיים נתן קצין מילואים ראשי לרמטכ"ל את הסטיקר, הססמה: "אני מילואימניק גאה". בהזדמנות זו אני רוצה - - -
       
היו"ר ראובן ריבלין:
       
       בהזדמנות זו, כשאתה עדיין על הבמה, אני רוצה להקריא את שמות החברים שיזמו את החוק ונמצאים כאן באולם: אתה, אדוני חבר הכנסת אבשלום וילן, וחברי הכנסת איתן כבל ואהוד יתום, שאתם היוזמים הראשונים.
       
אבשלום וילן (יחד):
       
       גם חבר הכנסת אהוד רצאבי נמצא.
       
היו"ר ראובן ריבלין:
       
       חבר הכנסת אהוד רצאבי נמצא - ברוך תהיה. חבר הכנסת אילן ליבוביץ נמצא אתנו כאן, חבר הכנסת אילן שלגי נמצא אתנו כאן, חבר הכנסת אריה אלדד נמצא אתנו כאן, חבר הכנסת נסים זאב נמצא אתנו כאן, חבר הכנסת יגאל יאסינוב נמצא אתנו כאן, חברת הכנסת מלי פולישוק-בלוך נמצאת אתנו, חברת הכנסת אראלה גולן נמצאת כאן, וכן נמצאים כאן חברי הכנסת רוני בריזון וחיים אורון. היו כאן אתנו בתחילת הדיון חברי הכנסת איוב קרא, יאיר פרץ ואתי לבני. 
       
       כמו כן נמצאים פה יושב-ראש הקואליציה וסגן השר מגלי והבה וחבר הכנסת בריילובסקי. תהיו ברוכים, אבל תזכרו שחוק המילואים היה צריך להיות מאושר ברוב עם וברוב חברי הכנסת, לפחות אלה שחתמו עליו.
       
אבשלום וילן (יחד):
       
       אדוני, תודה.
       
היו"ר ראובן ריבלין:
       
       אני מאוד מודה לך.
       
מל פולישוק-בלוך (שינוי):
       
       לכן אנחנו - - -

היו"ר ראובן ריבלין:
       
       אני מתכבד להזמין את סגן שר הביטחון על מנת להשיב על ההצעות לסדר-היום, כמו גם להביא את עמדת הממשלה על הצעות החוק הפרטיות, ולאחר מכן להציג את חוק המילואים של ממשלת ישראל. אדוני, בבקשה.
       
חיים אורון (יחד):
       
       איך הולכת ההצבעה?
       
היו"ר ראובן ריבלין:
       
       אנחנו נצביע קודם על הצעות החוק הפרטיות, ולאחר מכן, על הצעת החוק נערוך שלוש הצבעות ברצף. גם נצביע על ההצעות לסדר-היום. אני מציע שחבר הכנסת וילן וחבר הכנסת ליבוביץ יסתפקו בהודעת השר. אז לא נצטרך להצביע על ההצעות לסדר-היום.
       
אבשלום וילן (יחד):
       
       אין לי בעיה, פרט לעובדה שזו קריאה ראשונה.
       
היו"ר ראובן ריבלין:
       
       לא. אני אומר קודם כול, היו הצעות לסדר-היום.
       
קריאה:
       
       - - -
       
היו"ר ראובן ריבלין:
       
       מאה אחוז. חבר הכנסת אילן ליבוביץ יסכים לגבי ההצעה לסדר-היום להסתפק בהודעת סגן השר. ואז נצביע על הצעות החוק הפרטיות לאחר סיום דבריו של סגן השר, ואנחנו נצביע גם כמובן על הצעת החוק הממשלתית. סגן שר הביטחון, בבקשה.
       
סגן שר הביטחון זאב בוים:
       
       אדוני היושב-ראש, חברי חברי הכנסת, ביום א' האחרון, בל"ג בעומר, ציינה מדינת ישראל את יום ההוקרה לחיילי מערך המילואים, יום שנקבע לפני שנה על-ידי ממשלת ישראל כיום הוקרה קבוע. זאת השנה השנייה שציינו, בשורה של אירועים מגוונים, את ביטויי ההוקרה השונים למערך המילואים. 
       
       היום, במסגרת ציון יום ההוקרה למערך המילואים בכנסת, שמענו את ההצעות לסדר-היום ואת הצעות החוק של חברי הכנסת, כפי שהובאו על-ידי חבר הכנסת וילן ורשימת החברים שהשתתפו בהצעה הזאת, וכפי שהוקראה על-ידי היושב-ראש הצעת החוק של חבר הכנסת אילן ליבוביץ. אגב, אדוני היושב-ראש, מבין חברי הכנסת, למיטב ידיעתי, אני מקווה שאני לא חוטא לאלה שלא אזכיר, יש בוודאי שניים שעדיין עושים שירות מילואים פעיל: חבר הכנסת איתן כבל, שהוא מראשי השדולה, לצדו של חבר הכנסת וילן, וחבר הכנסת אילן ליבוביץ, שגם העלה הצעת חוק משלו. 
       
       אבקש מהכנסת לאשר את החוקים שהוצעו, בכפוף להערה, שכבר הסכמנו עליה, וצוינה שוב על-ידי חבר הכנסת וילן.
       
היו"ר ראובן ריבלין:
       
       ברגע שהממשלה מסכימה, אין צורך ב-50 חברי כנסת.
       
סגן שר הביטחון זאב בוים:
       
       מכאן ואילך נתקדם יחד בוועדת החוץ והביטחון.
       
גדעון סער (הליכוד):
       
       היא לא קיימת בקריאה טרומית.
       
היו"ר ראובן ריבלין:
       
       נכון. אם יש הסכמה של הממשלה, אין צורך בקריאה הראשונה ב-50 חברי כנסת. חבל, כי מן הראוי היה ש-50 חברי כנסת - - - 
       
אבשלום וילן (יחד):
       
       לאחד את הדיון.
       

איתן כבל (העבודה - מימד - עם אחד):
       
       בכל מקרה יש הסכמה לאחד, הרי כל המהות שזה ילך יחד. הריצה היא יחד.

היו"ר ראובן ריבלין:
       
       מבחינה פרוצדורלית. 

       
הצעת חוק שירות המילואים, התשס"ה-2005 
       [רשומות (הצעות חוק, חוב' מ/176).]
(קריאה ראשונה)
       
היו"ר ראובן ריבלין:
       
       בבקשה, אדוני סגן השר.
       
סגן שר הביטחון זאב בוים:
       
       אדוני היושב-ראש, אני מתכבד להביא בפני חברי הכנסת את הצעת חוק שירות המילואים,  התשס"ה-2005, מטעם הממשלה. הצעת חוק זו היא פרי עמל רב וממושך של גורמים צבאיים ואזרחיים כאחד, שחברו יחד מתוך מטרה משותפת להגדיר מחדש את טיבו של מערך המילואים, את ייעודו, את דרכי הפעלתו ואת התאמתו למציאות העכשווית והעתידית של מדינת ישראל. 
       
       חברי הכנסת, הנחיצות בקיום רפורמה כזאת במערך המילואים הורגשה זה כבר, והביטויים לכך היו: היקף מוגבר של שימוש בחיילי המילואים, עומס ימי המילואים למשימות שונות, שלא תמיד עלו בקנה אחד עם המטרות המקוריות שלשמן הוקם המערך. שר הביטחון שם לעצמו מטרה לבדוק מחדש את כל סוגיית השירות במילואים, ובמסגרת זו בוצעו בשנים האחרונות פעולות חשובות לקידום נושא השירות במילואים ומערך המילואים. 
       
       אציין את מינויו של קצין מילואים ראשי, כמוסד בצבא-הגנה לישראל ובמערכת הביטחון, כמי שעומד בקשר בין חיילי המילואים לבין הממסד הביטחוני-הצבאי; את הקמת ועדת השרים לעניין מערך המילואים לפני כשנה וחצי, וההתחייבות של שר הביטחון במעמד אז להביא לחוק מילואים שיבטא מודל מילואים חדש, עדכני. 
       
       מודל המילואים החדש הוא אחד מהיסודות, המסד, של החוק החדש שאנחנו מביאים כאן. הוא פרי עבודתה של ועדה ציבורית, שראשיתה במהלך שיזם קצין המילואים הראשי, תת-אלוף אריאל היימן, ושמונתה על-ידי שר הביטחון. בראש הוועדה עמד פרופסור אבישי ברוורמן, בכוונת מכוון שבראש סוגיה כזאת יעמוד דווקא אזרח. יש לכך משמעות יותר מסמלית כאשר מדובר במערך מילואים שמבוסס על אזרחי מדינה, שרוב ימות השנה הם אזרחים לכל דבר ועניין, ורק במיעוט הימים הם באחת מתגייסים והופכים להיות חיילים. אם כן, נשיא אוניברסיטת בן-גוריון עמד בראש הוועדה. המלצותיה של הוועדה אושרו על-ידי צבא-הגנה לישראל, משרד הביטחון, שר הביטחון והממשלה, והם מונחים בחוק הזה. 
       
       החוק מכיל, קודם כול, תפיסה חדשה של מודל מילואים, שהעקרונות העיקריים בה הם: א. הגדרת הייעוד - לשם מה נועד צבא המילואים ולשם מה הוא לא נועד. ההגדרה אומרת במפורש, שהייעוד שלו הוא להגן על מדינת ישראל במצב חירום, קרי במלחמה, ולצורך כך הוא יכשיר את עצמו ויאמן את עצמו. הוא לא נועד לעשות פעולות אחרות, כמו בתחום הביטחון השוטף. כל תחום הביטחון השוטף הוא מטלה שהצבא הסדיר יישא בה – הוא נושא בה גם עכשיו - בעתיד בכוחות עצמו.
       
       יש הגדרה נוספת שמוצעת בחוק, והיא הגדרת מצב מיוחד. זה לא מצב חירום של מלחמה, זה לא מצב של ביטחון שוטף, מצב מיוחד יכול להיות הצורך לגייס מילואים. היתה לנו דוגמה כזאת לפני שלוש שנים, בעת מבצע "חומת מגן". זה גם יכול להיות למטרות אזרחיות יוצאות דופן. אני יכול להעלות על דעתי, אם חס וחלילה תהיה רעידת אדמה גדולה במיוחד במדינת ישראל, אסון גדול, חס וחלילה, יצטרכו לגייס סדר גודל כזה של כוחות כדי לטפל במצב. במצב מיוחד כזה אפשר יהיה לגייס מילואים רק אחרי שהממשלה תקבל החלטה כזאת, וההחלטה הזאת תקבל את אישור ועדת החוץ והביטחון של הכנסת. כלומר, פיקוח אזרחי של המערכת הנבחרת על הצבא, כדי שלא בקלות דעת יזומנו חילי מילואים לשירות. 
       
       העניין השני בתפיסה – אני לא רוצה להיכנס לזה, כי עדיין מתקיים  ויכוח שבוודאי יעסיק גם את ועדת החוץ והביטחון - האם שירות בתחום של ביטחון שוטף הוא חלק מההכשרה של החייל הלוחם במילואים למשימתו. זו שאלה, היה ויכוח בוועדה בעניין הזה, הוויכוח הזה בוודאי יימשך. נראה לי שנכון יהיה איזה מינון או מידה מסוימת, נכונה, גם של ביטחון שוטף, כדי לשמור על הכשירות ועל ההכשרה הנכונה של החייל, גם מתוך ראייה של שדה הקרב העתידי במצב חירום, שיש להניח שבחלקו יהיה כזה ששירות בביטחון שוטף יסייע להכשרת החיילים.
       
       הנושא הבא הוא גיוס בררני, ופה החידוש הגדול במובן הזה שלא יהיה צירוף אוטומטי של כל חייבי הגיוס בתום שירותם הסדיר, אלא הצבא יברור, אחרי שהוא יגדיר לעצמו מהו כוח-האדם הנדרש למערך המילואים, הוא יגייס את כוח-האדם הזה בלבד וישחרר את השאר משירות מילואים. כלומר, לא מעטים יקבלו פטור ממילואים מכיוון שהצבא לא יזדקק להם. 
       
       אבל באותה נשימה צריך לומר, שבתחום הזה במיוחד, וגם כתוצאה מעניינים אחרים הקשורים לכל סוגיית השירות במילואים, תצטרך לבוא, כהשלמה חיונית, התייחסות בחקיקה ובהסדרים ראויים במדינת ישראל למי שלא נושאים בחובת שירות המילואים, קרי: שירות לאומי, שירות אזרחי. בעניין הזה יושבת ועדת-עברי על המדוכה עם המלצות ראשונות שלה, ויצטרכו ליישם אותן כדי שבאמת יהיו סוגים שונים של שירות לאומי, ששירות המילואים הוא רק אחד מהם, אבל לא היחיד, כדי שלא יהיה באמת מצב, כפי שחבר הכנסת כבר עמד על כך - המושג הזה של המשרת במילואים הוא פראייר, כי כל האחרים חוגגים והוא נושא על גבו את השירות הביטחוני.
       
       אם כן, מנקודת ראות של חובות האזרח במדינת ישראל, יצטרכו בהחלט להשלים על-ידי חקיקה כזאת ורפורמה בשירות לאומי אזרחי, שבסופו של דבר ייתן את ההשלמה והחובה הזאת על כלל אזרחי מדינת ישראל.
       
       הנושא השלישי הוא קיצור מספר ימי המילואים כתוצאה מכך וההגדרה של רף הפטור, עד היכן משרת האזרח במילואים. מדובר על 42 יום בשלוש שנים ללוחמים, עם עוד תקופה לבעלי מקצועות מיוחדים ולקצינים. זה קיצור מאוד משמעותי. אם היום אני מתרגם את זה לשנה שאפשר לקרוא לחייל ל-25-35 יום, הרי מכאן ואילך, בהתקבל החוק הזה, ייקרא חייל למילואים עד 14 יום בשנה, או בראייה תלת-שנתית, לא יותר מ-42 יום. כך יש התחשבות גם בצרכים הביטחוניים, אבל מתוך ראייה של האזרחים והתחשבות בקושי שהנשיאה בעול מעמיסה על חייל המילואים.
       
       גיל הפטור יהיה 40. אם במשך הזמן יהיה ניסיון מצטבר וניתן יהיה להוריד במשהו את גיל הפטור, גם זה ייעשה. מגיל 40 ומעלה ישרתו בעלי תפקידים מיוחדים ומי שיבקש להתנדב.
       
       אני רוצה להזכיר, אחרי שהזכרתי את העקרונות העיקריים, שיש כמה נושאים שלא ייכנסו בחוק המילואים, אבל הם נמצאים לידו והם תקפים. אחד מהם השגנו לפני שנה וחצי. עמדה בפנינו האפשרות לחוקק חוק להגן על הסטודנט שמשרת במילואים, שמסיים את תקופת שירותו הצבאי ונתקל בקשיים באוניברסיטאות, בהשלמת חומר ובעמידה במבחנים. העדפנו, וכך גם העדיפו המוסדות להשכלה גבוהה, להביא את זה בצורה של אמנה מחייבת. היא פועלת בשטח זה שנה ויותר בהצלחה מרובה, וגם בעניין הזה, כשאנחנו מציינים את יום המילואים, ראוי להזכיר: בל נשכח שחלק נכבד מהלוחמים המשרתים במילואים הם סטודנטים באותו גיל שהוא "הגיל הטוב", שעליו בעצם בנוי מערך המילואים.
       
       אם כן, אמנת הסטודנט קיימת וגם אמנת מעסיקים כזאת שיש הבנה רבה אצל כל מגזרי המעסיקים באשר לחשיבות השירות, וכתוצאה מכך למנוע התנכלויות שהיו פה ושם אצל מעסיקים, תוך ניצול שירות המילואים כדי להיפטר מעבודת העובדים שהם חיילים משרתים. זהו דבר שלא עולה על הדעת, אבל לצערנו היתה מציאות כזאת פה ושם, והאמנה הזאת צמצמה מאוד את הדברים, נוסף על החקיקה בכנסת, שהכבידה את עולה על אלה שחרגו מהתפיסה החיובית הזאת.
       
       אדוני היושב-ראש, אני מבקש לסיים ולהצטרף אליך. ראשית, אני רוצה להודות לך על הברכות האישיות אלי, אבל אני רוצה להצטרף לברכות לקצין המילואים הראשי, תת-אלוף אריאל היימן, שמסיים את תפקידו, והוא יושב אתנו פה, מולי, ביציע. כפי שציינתי, הוא זה שיזם את הקמת הוועדה, עם פעולה מקדימה של אנשים מומחים, שהעבודה שלה היתה מסד לעבודת ועדת-ברוורמן. העבודה שהוא עשה במשך למעלה משלוש שנים בתפקידו ראויה לכל שבח, וחלק גדול מההישגים שהושגו, אם אני מצרף אותם יחד, הם אלה שיחד עם הצעת החוק הזאת יוצרים היפוך מגמה בחברה, ממצב של התייחסות אל חייל המילואים כאל פראייר למצב שבו חברה נושאת אותו על כפיים, כפי שאנחנו עושים בין השאר גם עכשיו - פעולות שונות ורבות אלה נעשו על-ידו. תודה לך, אריאל היימן. אין ספק שמילאת את תפקידך כקצין המילואים הראשון בצה"ל באופן שישאיר חותם על הבאים אחריך למלא את התפקיד החשוב הזה.
       
       בהזדמנות זו נברך גם את פרופסור אבישי ברוורמן, שברצינותו, דעתנותו, השכיל להביא בזמן יחסית קצר לתוצר מוגמר וחשוב זה, ולכל חברי הוועדה ולאנשים שהיו מעורבים בהבאת חוק המילואים למליאת הכנסת.
       
       אני חוזר ומבקש לברך את חברי הכנסת שהם במסגרת שדולת המילואים בכנסת. לא אחת היו פה ויכוחים ובוודאי עוד יהיו ויכוחים, עוד לא סיימנו. אנחנו עוד נדרשים למערך המילואים, ונצטרך לעקוב אחרי זה וגם לקדם את החוק. עוד נתווכח, אבל בסך הכול, הפעילות של החברים פה היתה טריגר, גורם מדרבן למערכת, וגם ככלב שמירה של מערכת בקרה ופיקוח על מה שנעשה בצבא ובמערכת הביטחון בתחום הזה ולקידום חיילי המילואים.
       
       אשר על כן, כפי שנהוג לומר אצלנו, אני מבקש מהמליאה לאשר את הצעת החוק הממשלתית וכן את הצעות החוק הפרטיות, כפי שהזכרנו בתנאים המתחייבים, ולהעבירן להמשך דיון והכנה בוועדת החוץ והביטחון של הכנסת. תודה רבה.

היו"ר ראובן ריבלין:
       
       תודה רבה. 
       
       
       

הצעת חוק המילואים, התשס"ה-2005 
(הצעת קבוצת חברי הכנסת)
       
הצעת חוק הביטוח הלאומי (תיקון - איסור קיזוז 
תגמול למשרתים במילואים), התשס"ד-2004 
(הצעת קבוצת חברי הכנסת)

       
היו"ר ראובן ריבלין:
       
       רבותי חברי הכנסת, לאחר שסגן השר אמר את דבריו וחברי הכנסת אשר הציעו הצעות לסדר-היום הסתפקו בדבריו ואינם מבקשים דיון, אני יכול להצביע על הצעות החוק הפרטיות ואחר כך להתחיל את הדיון בהצעת החוק בקריאה ראשונה, או שאני יכול להתחיל את הדיון בקריאה ראשונה ונצביע על כולן. מבחינת הפרוצדורה ראוי שנצביע קודם על הצעות החוק בקריאה טרומית ולאחר מכן נפתח בדיון שבו יתחיל חבר הכנסת דני יתום.
       
       אני רוצה להוסיף לכל האנשים ולכל הציבור שנכנס למליאה, חבר הכנסת דני יתום וחבר הכנסת רשף חן, גם הם היו בין יוזמי החוק, וחבר הכנסת קרא. 
       
       רבותי, אנחנו עוברים להצבעה על שתי הצעות החוק. אנחנו מצביעים על הצעת חוק המילואים, התשס"ה-2005, של חבר הכנסת אבשלום וילן. מי בעד? מי נגד? מי נמנע? הממשלה הסכימה. נא להצביע.
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 23
נגד – אין
נמנעים – אין
ההצעה להעביר את הצעת חוק המילואים, התשס"ה-2005, לדיון מוקדם בוועדת החוץ והביטחון נתקבלה.

היו"ר ראובן ריבלין:
       
       23 בעד, אין מתנגדים, נמנע אחד. אני קובע כי שהצעת חוק  המילואים, התשס"ה-2005, שיצאה מטעם חבר הכנסת אבשלום וילן וחברי הכנסת איתן כבל, אהוד רצאבי, אהוד יתום ואחרים, ביניהם כל אלה שהזכרתי ונמצאים כאן באולם אשר באו להצביע עבור הצעה שהציעו אותה וגם עבור אלה שהציעו ולא באו להצביע - אני מברך את חבר הכנסת וילן ואת הכנסת כולה על העברת החוק.
       
       חבר הכנסת חיים אורון, שהיה פה כל הזמן, מבקש להודיע שהוא מצטרף להצבעה. לצערי הרב, אני לא יכול לצרף באופן רשמי את הקול, אבל אני רושם בפרוטוקול שהוא יצא לשנייה. 
       
       יש לו כמובן הזדמנות להצביע בעד חוק הביטוח הלאומי (תיקון – איסור קיזוז תגמול למשרתים במילואים), התשס"ד-2004, של חבר הכנסת אילן ליבוביץ. 
       
       רבותי חברי הכנסת, נא להצביע - מי בעד? מי נגד? מי נמנע? נא להצביע. 
       
הצבעה מס' 3  
       
בעד ההצעה להעביר את הצעת החוק לדיון מוקדם בוועדה – 24
נגד – אין 
נמנעים – 1
ההצעה להעביר את הצעת חוק הביטוח הלאומי (תיקון - איסור קיזוז תגמול למשרתים במילואים),
התשס"ד-2004, לדיון מוקדם בוועדת החוץ והביטחון נתקבלה. 
       
היו"ר ראובן ריבלין:
       
       שתי הצעות החוק אשר תעבורנה, תעבורנה להכנתן לקריאה ראשונה לוועדת החוץ והביטחון, אשר תדון בחוקים אלה במסגרת הדיון על הצעת החוק הממשלתית.
       
       24 בעד, אין מתנגדים, נמנע אחד. אני קובע שהצעת חוק הביטוח הלאומי (תיקון – איסור קיזוז תגמול למשרתים במילואים), התשס"ד-2004, עברה בקריאה טרומית ותעבור גם היא לוועדת החוץ והביטחון. 
       
       אף שהיא עוסקת בביטוח הלאומי, אני חושב שהואיל ואנחנו מאחדים אותה עם החוק הראשי של הממשלה, נדון בהם יחד בוועדת החוץ והביטחון, אלא אם כן חבר הכנסת ליבוביץ מבקש - - - 
       
אילן ליבוביץ (שינוי):
       
       ועדת העבודה.
       
היו"ר ראובן ריבלין:
       
       הוא מבקש שההצעה תעבור לוועדת העבודה והרווחה. אני מציע לוועדת החוץ והביטחון, כהצעת סגן שר הביטחון.
       
       
       

הצעת חוק שירות המילואים, התשס"ה-2005 
(קריאה ראשונה)

היו"ר ראובן ריבלין:
       
       רבותי, עכשיו אנחנו עוברים מייד לדיון על הצעת החוק בקריאה ראשונה. ראשון הדוברים - חבר הכנסת דני יתום. חבר הכנסת ליבוביץ אני מתאר לעצמי שכבר דיבר ואינו רוצה לדבר. אחריו - חבר הכנסת אהוד רצאבי, ואחריו – חבר הכנסת ג'מאל זחאלקה, ואם לא יהיה נוכח - חברת הכנסת פולישוק. 
       
אבשלום וילן (יחד):
       
       למה אין רשימת דוברים?
       
היו"ר ראובן ריבלין:
       
       למה אין רשימת דוברים? יש רשימה, רק שהיא לא על המסך של חברי הכנסת. 
       
איתן כבל (העבודה - מימד - עם אחד):
       
       היא בהדפסה.
       
דני יתום (העבודה - מימד - עם אחד):
       
       ההדפסה תסתיים במרס 2008, כשתחול התחולה על החוק. 
       
היו"ר ראובן ריבלין:
       
       היא צריכה להיות על המסך, ואין שום סיבה שהיא לא תהיה על המסך. טוב. בבקשה, דני. שלוש דקות לכל חבר כנסת. 
       
דני יתום (העבודה - מימד - עם אחד):
       
       אדוני היושב-ראש, כנסת נכבדה, אני אבקש לצרף את ברכותי גם על היוזמה וגם על החוק ולמסור תודות מיוחדות לתת-אלוף אריאל היימן שיושב כאן עמנו, לסגן שר הביטחון, לפרופסור ברוורמן, ולכל מי שנתנו יד, הושיטו כתף וסייעו להכנתו של החוק ולהבאתו לכאן לקריאה הראשונה.
       
       אין ספק שהגיע הזמן. החוק הזה הוצג בפני כיושב-ראש ועדת משנה לכוח-אדם של ועדת החוץ והביטחון, והוא קיבל את ברכתנו ולאחר מכן את ברכתה של ועדת החוץ והביטחון. אין ספק שהגיע הזמן, מכיוון שמצב המילואים ומצב חיילי המילואים ויחידות המילואים הלך ונשחק עם השנים, אני לא רוצה להתבטא במלים יותר חריפות, כמו הלך והידרדר, אבל אין צל של ספק שהלך ונשחק עם השנים, ובעיקר הדבר קרה נוכח העובדה שכמעט היה מצב שכל מפקד יחידה ותקנותיו, כל מפקד יחידה ומשכי הזמן שלו, לא מעט בזבוז בכוח-האדם ובעיקר חוסר שוויון משווע בכל מה שקשור לנטל שנשאו על כתפיהם המעטים, ורבים לא השתתפו בנשיאת אותו נטל.
       
       אני חושב שאחד ההישגים הגדולים של החוק הזה, מעבר לעובדה שהוא עושה סדר באותם דברים, זה תקינת מערך המילואים, אדוני סגן שר הביטחון - תקינת מערך המילואים, שמשמעותה שעשרות אלפים, אולי מאות אלפים של משרתי מילואים לא יהיו יותר חלק מצבא המילואים, מכיוון שעד היום הם היו תוספת, והייתי אומר אפילו גיבנת על גבן של יחידות המילואים. אני מכיר מצב, כמו שרבים מאתנו מכירים, שיש חטיבות חיל רגלים בצבא המילואים עם עשרה סמח"טים, עם 20 סמח"טים, עם סמח"טים של כבוד, עם נשיאות החטיבה וכיוצא באלה הדברים; לכל אלה כבר לא יהיה מקום, וטוב שכך. 
       
       אבל מי שמתחיל במצווה, אומרים לו המשך. אני חושב שיש עוד לעשות לא מעט על מנת לתקן את מצבם של אנשי המילואים ועל מנת להביא להתחלה של רפורמה גם בקרב הציבור הישראלי בכל מה שקשור להטלה שוויונית או להנחה שוויונית של הנטל. סגן שר הביטחון דיבר על חוק שירות אזרחי, יוזמה שלי ויוזמה של חברי כנסת נוספים שנדחתה על הסף, ואני מקווה מאוד שוועדת-עברי, שגם היא הציגה בפנינו במסגרת ועדת החוץ והביטחון את עיקרי ההמלצות  שלה, אכן תצליח להביא את ההמלצות לכלל מעשה. 
       
       אדוני סגן שר הביטחון,  המבחן האמיתי עכשיו הוא מבחן הביצוע, לא רק מבחן הנייר הכתוב, כחול או כל צבע אחר שיהיה. ותרשה לי להעיר שתי הערות. האחת, אני מבקש או מציע לבדוק אפשרות שהחוק יוחל לפני 13 במרס 2008. התאריך הוא רחוק מאוד, ואני יודע, אנחנו הולכים להצביע עכשיו על תאריך התחולה הזה, 13 במרס 2008, ואני מבקש להסב את תשומת לבכם. והדבר השני, החוק מדבר על  42  יום לחייל, מצטברים בשלוש שנים. הוא לא קובע שבכל שנה המקסימום יהיה 14 יום, זה לא מופיע, ולדעתי צריך להכניס גם הסתייגות לגבי משך הזמן המרבי בכל שנה, שלא ייווצר מצב שבשנה אחת קוראים לאדם ל-42 יום, ובשנתיים האחרות נאדה.  
       
סגן שר הביטחון זאב בוים:
       
       זה בדיוק הרעיון, לתת גמישות למערכת.
       
היו"ר ראובן ריבלין:
       
       כבוד סגן שר הביטחון, אדוני זוכר כפרלמנטר מובהק, לא רק ותיק, שהוא יכול להשיב אחרי כן. 
       
דני יתום (העבודה - מימד - עם אחד):
       
       וההערה האחרונה שלי, אני מבקש לשלוח מכאן ברכות לכל קציני וחיילי המילואים באשר הם, שעשו, עושים ועוד יעשו את אחת המטלות היותר חשובות שעם ישראל מטיל על קבוצה כלשהי מאזרחיו. תודה רבה. 
       
היו"ר ראובן ריבלין:
       
       תודה רבה. אני מודיע, רבותי חברי הכנסת, שרק מי שהוא מדרגת אלוף מקבל אצלי יותר זמן משלוש דקות. כל מי שתת-אלוף יסתפק בשלוש דקות. 
       
אבשלום וילן (יחד):
       
       מה עם טוראים?
       
היו"ר ראובן ריבלין:
       
       רבותי חברי הכנסת, כולל טוראים ראשונים. טוראים ואלופים בכנסת מקבלים זמן נוסף. חבר הכנסת אילן ליבוביץ, אדוני רשום, אז זכותו לדבר, אף שהצעת החוק שלו עברה.  אני מבקש להקפיד על שלוש דקות, שכן כולם רוצים לדבר, ובצדק, וחשוב שידברו, ואני חושב שראוי שחוק זה גם יעבור וגם ייושם, כפי שציין זאת חבר הכנסת דני יתום. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, אדוני סגן שר הביטחון, אומנם דיברתי בהצעה לסדר-היום ודיברתי גם על הצעת החוק שלי, אך אני חושב שיש חשיבות להביע את עמדתנו גם בנושא של הצעת החוק החשובה הזאת, שאני מברך גם את סגן שר הביטחון וגם את תת-אלוף היימן על הבאתה היום לכנסת. 
       
       אני קראתי בימים האחרונים בעיתונים ובאתרי האינטרנט את ההסתייגויות של רבים מחברי, אנשי פורום מג"דים-מח"טים שאני רואה אותם ביציע, אנשי פורום חפ"שים, אנשי ולת"ם, שמסתייגים מנושאים שונים שמועלים בהצעת החוק הזאת. נכון, יש מקום לחשוב מה זה ייצור ללכידות של יחידת המילואים כאשר אנחנו קוראים לגדוד רק ל-14 ימים בשנה. יש מקום לחשוב על מה זה ייצור ליחידת המילואים כאשר אנחנו עושים את ההבחנה בין חיילים קרביים לבין אנשי מינהלה, שאת חלקם בכלל אנחנו אמורים לפטור על-פי הצעת החוק הממשלתית. יש מקום לחשוב מה זה יעשה לשירות המילואים שלנו כאשר אנחנו כבר בהצעת החוק אומרים שבמצב של חירום אנחנו בעצם לא עומדים ב-42 היום האלה, אלא שר הביטחון והממשלה רשאים, אומנם באישור של ועדת החוץ והביטחון, לאשר יותר שירות מילואים. אבל אנחנו יודעים ש-57 שנים מדינת ישראל קיימת במצב חירום, לכן יש להניח שזה יהיה הרבה יותר מ-42 יום, לפחות במצב הביטחוני הנוכחי. 
       
       לכן, יש הרבה מאוד נושאים שיש מקום וצריך לדון עליהם במהלך הכנת החוק הזה לקריאה שנייה ושלישית בוועדה. ואני מניח שכמו שהחוק הזה מגיע כרגע לכאן אנחנו לא נראה אותו בסופו של דבר, בסוף הדיון, כשהוא יגיע לכאן לקריאה שנייה ושלישית. 
       
       אדוני היושב-ראש, אני חושב שאנחנו צריכים לברך על המהלך ולהתחיל להניע אותו קדימה, כי אנחנו יודעים שגם כאשר אנחנו נסיים אותו, בכלל לא בטוח שבמצב הביטחוני שאנחנו נמצאים בו היום אכן נוכל ליישם אותו, ואנחנו כבר שומעים שכל היישום שלו יהיה בצורה הדרגתית, ושמענו את שר הביטחון אומר שזה יהיה על פני שלוש או ארבע שנים, או אולי אפילו יותר, עד שניישם את החוק במלואו. לכן חשוב להתחיל בדיון, ואני מברך על כך, ובואו נתחיל לעשות את זה, וכמה שיותר מהר. 
       
היו"ר ראובן ריבלין:
       
       תודה רבה. 
       
       רבותי חברי הכנסת, בטרם אני קורא לדובר הבא, חבר הכנסת רצאבי, הרשו לי, בשמכם, לקדם בברכה קציני משטרה ממדינת ג'ורג'יה, ארצות-הברית, ולברך אותם על כך שהם מבקרים בארצנו, בעירנו ובכנסת ישראל. 
       
       Welcome to Jerusalem, the capital of Israel, to the Knesset, the Parliament of Israel, shrine of Israeli democracy. Welcome.
       
       בבקשה, חבר הכנסת אהוד רצאבי. 
       
אהוד רצאבי (שינוי):
       
       אדוני היושב-ראש, חברי הכנסת, אורחים ביציע, ראשית, כיוון שאני סיימתי את המילואים שלי בדרגת סגן, אני תורם שנייה מהזמן שלי. לעומת זאת, החל ממחר מצטרף לכוח המילואים שלנו רב-אלוף בוגי יעלון, לאחר 37 שנות שירות אמיץ ומוצלח. אפשר לתת לו בפירוש דקות נוספות, אם יגיע גם אל הפוליטיקה בטעות. בכל מקרה, אני מאחל לו מפה הצלחה בכל אשר יפנה. תחושתי היא שאנחנו עוד נשמע ממנו. 
       
       הצעות החוק, לטעמי, נולדו מאיזה אבסורד. האבסורד הוא שאנחנו, במשך כל השנים כולן, קיפחנו את חיילי המילואים. קיפחנו אותם בחוקים, קיפחנו אותם כמעסיקים, קיפחנו אותם כמדינה. כתוצאה מהאבסורד הזה נוצר הצורך להגן עליהם ולעגן את זכויותיהם. לראיה, מספר המשתתפים בכוח המילואים הולך ומצטמק, לעומת המתחמקים, שמספרם הולך וגדל. 
       
       אני רוצה להתמקד יותר בתיקונים הדרושים, שהם כלכליים יותר, והרי זה התחום שהוא קרוב אלי יותר. אחד האבסורדים שקיימים הוא בתחום תגמולי המילואים, שמחושבים על-ידי הביטוח הלאומי, כאשר מחשבים אותם, לרבות שישי ושבת, מחולק ב-90 יום. גם חיילי המילואים עצמם נקנסים על כך, וגם המעסיקים למעשה נדרשים לעמוד בהוצאות כבדות יותר, ובשל כך אולי אפילו נמנעים מלהעסיק עובדים שיוצאים למילואים. מובן שהדבר הזה גם גורם לעלויות. חייל מילואים שיוצא למילואים – המעביד אינו מקבל בגינו החזר בעבור ההוצאות הסוציאליות שהוא הרי ממשיך ומשלם, כגון קופות גמל, קרנות השתלמות וכן הלאה. סכומים אלה שהמעביד ממשיך ומפריש אינם מוחזרים לו על-ידי הביטוח הלאומי. גם דבר זה דורש תיקון, לרבות חישוב מינימום של שכר שחייל מילואים חייב לקבל, ולדעתי בגובה השכר הממוצע במשק. 
       
       עיוות נוסף שקיים הוא שמירה על זכויות חייל המילואים בכל הנוגע לביטוח חיים, אם וכאשר קרה לו המקרה, חס ושלום, במהלך השירות. 
       
       הארכת התקופה שבה אסור למעביד לפטר חייל מילואים – לדעתי, יש להאריך תקופה זו 
ל-60 יום, כדי לייקר את עלות הפיטורים שלו.  
       
       רציתי לומר שאני מציע לכולנו להתאחד סביב הצעות החוק, אבל לשמחתי הרבה התאחדנו ואכן ההצעות האלה התקבלו פה-אחד. אני רוצה שנקדם את ההצעות הפרטיות במהירות גדולה יותר, ואני רוצה לציין את המעשה האחרון, שבו אני גאה, של מפלגת שינוי, שייחדה סכום של 20 מיליון שקלים לטובת מלגות שמשולמות לסטודנטים שיוצאים למילואים. בסכום הזה נוכל לעזור לאותם סטודנטים שמקצים זמן נוסף. תודה רבה. 
       
היו"ר משה כחלון:
       
       תודה רבה. חבר הכנסת ג'מאל זחאלקה - אינו נוכח. חברת הכנסת מלי פולישוק-בלוך, בבקשה. אחריה – חבר הכנסת מודי זנדברג. 
       
מל פולישוק-בלוך (שינוי):
       
       אדוני היושב-ראש, חברי חברי הכנסת, אין ספק שטוב עושה הכנסת שהיא מעלה על נס את משרתי המילואים, ועוד יותר טוב שהיא מחוקקת חוקים כדי לסייע להם. 
       
       אני רוצה להתחיל בסיפור. לפני שנים אחדות, כאשר עשיתי התמחות במשרד עורכי-דין ידוע ומוכר, ישב לידי אחד המתמחים, שהיה טייס בחיל האוויר. הטייס נדרש לשרת במילואים פעם בשבוע. השותף הבכיר במשרד עורכי-הדין, שגם הוא כמובן שירת פעם בצבא, אמר לו: אם אתה חייב לעשות מילואים, תעשה את זה בזמנך החופשי, קרי בימי שישי או שבת, לא על חשבוני. אותו טייס צעיר, מתמחה במשפטים, עזב באותו יום את המשרד, ובצדק.
       
       אני חושבת שמאז אותו סיפור שמענו כבר הרבה מאוד סיפורים אחרים. אני חברה בשדולת חיילי מילואים, קיימנו כמה ישיבות לפני שנה ושנתיים, ואכן שמענו על הרבה עוולות והרבה מחדלים. אבל המחדל העיקרי הוא לא בחוק כזה או בחוק אחר, המחדל העיקרי הוא בערכיות, בנורמות שהשתנו בחברה הישראלית, בעובדה שמיעוט של אנשים נושא בנטל, ולא רק שלא נושאים אותם על כפיים, אלא גם בועטים בהם, משמיצים אותם ולועגים להם אפילו. אני חושבת שזה הליקוי העיקרי, ולכן אנחנו כאן, בבית-המחוקקים, לפחות אלה שיושבים כאן, מתפקידנו לשנות את הנורמות האלה. אסור שחייל מילואים ירגיש שהוא אידיוט, אסור שהוא ירגיש שהוא פראייר. 
       
       בן זוגי, אבי ילדי, שירת במילואים שנים רבות – לא כקצין – 70 יום בשנה, כל שנה. לפני כמה שנים, כשגידלתי ילדים קטנים, אמרתי לו: אתה יודע מה, אני אלך למילואים ואתה תשב בבית עם הילדים, יהיה לי יותר קל. זה לא פשוט למשפחות רבות עם ילדים להתנתק לחודשיים בשנה. זה לא דבר של מה בכך. ובכל זאת היה יותר קל לשאת את נטל המילואים אז, כאשר כולם נשאו בנטל, כשהשירות היה ערך, ולא נטל ולא פראייריות. 
       
       אני שמחה שאנחנו מחוקקים היום כמה חוקים שיסייעו למשרתים במילואים. אני עוד יותר שמחה לבשר שאנחנו, אנשי שינוי, במאבק שלנו על תקציב המדינה, הצלחנו לשנות סדרי עדיפויות והקצבנו 20 מיליון שקלים כדי שהמשרתים במילואים שהם גם סטודנטים יקבלו את השכר הממוצע במשק, ולא שכר מינימום. אני מאוד גאה בכך.
       
חיים אורון (יחד):
       
       מה עם השנה הבאה? 
       
מל פולישוק-בלוך (שינוי):
       
       בשנה הבאה אתה תדאג ואני אדאג וכולנו נדאג. 
       
חיים אורון (יחד):
       
       את זה אני משאיר ליאיר לוי, את העבודה הזאת אני משאיר ליאיר לוי. 
       
מל פולישוק-בלוך (שינוי):
       
       זאת פריצת דרך בשינוי סדרי העדיפויות בתקציב המדינה. אני חושבת שזו תחילה של דרך אחרת. גם החוקים האלה הם דרך אחרת. אני מקווה שבשנה הבאה גם להיבט התקציבי יהיה מענה. 
       
חיים אורון (יחד):
       
       זה תקציב קטן. 
       
מל פולישוק-בלוך (שינוי):
       
       ודאי שאם יש חוק חשוב כמו זה של היום, אני חושבת שאנחנו יוצאים לדרך חדשה, ואני שמחה להיות שותפה לכך. תודה רבה. 
       
היו"ר משה כחלון:
       
       אני רואה שיש כל מיני אי-הבנות ברישום. אני אקריא את הרשימה - אני לא אקריא, תישארו במתח עד שנקבל רשימה. אנחנו מתכבדים להזמין את חבר הכנסת מודי זנדברג ידידי, שאינו נוכח. חבר הכנסת איוב קרא, בבקשה. אחריו – חבר הכנסת חיים אורון. אחריו - חבר הכנסת שלגי.
       
איוב קרא (הליכוד):
       
       אדוני היושב-ראש, חברי חברי הכנסת, מאחר שמדברים פה לפי דרגות ויש תת-אלופים, אני לא חיכיתי עד הפנסיה, עזבתי רב-סרן צעיר, בגלל אילוצים, אז אני לא יודע איפה אני נחשב פה. 
       
       אני רוצה לומר בפתח דברי, שכקצין במערך הסדיר וגם במערך המילואים, אני חושב שהצעות החוק שמובאות היום להצבעה הן ראויות וחשובות מאוד. אני חושב שהן מתקנות עוול גדול מאוד.
       
       אני לא רוצה להמשיך לפני שאני אזכיר עוד פעם, שבשבוע שעבר נעלם חייל בסדיר מדאלית-אל-כרמל, מג'די חלבי, שיצא מביתו ביום שלישי ובדרכו לבסיס נעלם, ועד יום חמישי לא ידעו מאומה עליו. הצבא לא דיווח למשפחה והמשפחה לא ידעה על עצם היעדרותו. רק ביום חמישי התגלה הדבר הזה, ולצערי, עד רגעים אלה אין בשורה טובה למשפחה. אני בכוונה מזכיר את זה, כדי שכל עם ישראל יתגייס לחיפושים. נערכים חיפושים בצפון, ואני מקווה שמשטרת ישראל וגם המשטרה הצבאית וכוחות הביטחון ישימו את ידם ויחזירו אותו הביתה. זה מאוד חשוב. ראיתי את האבא והמשפחה בסבלם בימים האחרונים, ואני מקווה שנשמע בשורות טובות כמה שיותר מהר.
       
       רק לפני כמה ימים חייל אחר, אבו-ריש, קצין מירכא, שהיה בדרכו לבסיסו, נעלם לכמה ימים, ואחרי חיפושים נמצא זרוק בטרמפיאדה. לצערי הרב, הוא עדיין מאושפז – הלום. הוא היה קרוע בגדים. לפחות הוא חזר למשפחתו. אני מקווה שעם הזמן יחזור לעצמו. המשטרה וכולם בודקים את הדבר הזה. 
       
       אני חושב שנוסף על כל מה שנאמר בנושא חיילי המילואים, לדעתי צריך לתת את הדעת על השירות ולגבות את שירות המילואים בגיבוי כספי לסטודנטים שהם חיילי מילואים ונוטלים חלק באופן ברור וקשה במערך המילואים. אני חושב שאי-אפשר רק להסתכל בראייה דמוקרטית על כל מה שקורה פה. מי שהולך ומשרת במילואים צריך לקבל את כל הדברים מהמדינה, לרבות לימודים אקדמיים. אני חושב, עם כל הכבוד, מי שרוצה להיות דמוקרט פה - אנחנו נשענים על החיילים האלה, ולכן צריך לתת לחיילים משוחררים העדפה בנושא תעסוקה.
       
       האבסורד הוא, שלפעמים בעבודות פשוטות במדינה, כמו לשבת על מגדל בשירות בתי-הסוהר - אתה רואה שבמילואים הוא עם נשק והוא משרת והוא על מגדלים ועל הגבולות, אבל על מגדל בכלא רמלה, הוא לא יכול להתגייס. אלה דברים שצריך לתקן אותם כפי שתיקנו את החוק הזה, ומהר ככל האפשר. 
       
היו"ר משה כחלון:
       
       תודה רבה. חבר הכנסת חיים אורון, בבקשה. אחריו - חבר הכנסת אילן שלגי, אחריו - חבר הכנסת פרוש, ואחריו - חבר הכנסת דהאמשה. 
       
חיים אורון (יחד):
       
       אדוני היושב-ראש, אדוני סגן שר הביטחון, ראשית, אני רוצה לצרף את ברכותי גם  ליוזמים של היום הזה וגם על החוקים, שעל חלקם הצבענו, ועל החוק הזה שנצביע בעוד כמה דקות. 
       
       אני מקבל את המגמה שמופיעה בחוק הזה, ואני חושב שהיא מהלך בכיוון נכון, בלי להתייחס, במסגרת הזמן הקצר, לפרט כזה או אחר. אבל, אדוני היושב-ראש, אני רוצה להזהיר מפני המגמה והתוצאות שלה. האמירות הללו, אדוני סגן שר הביטחון, הן לא נגד החוק, אלא נגד המגמה והתוצאות שיכולות להיות לכל המהלך, כי אין מהלכים שאין להם אחר כך תוצאות מתמשכות.
       
       הממד שיש בו יותר דיפרנציאליות, בשביל לא להשתמש במלה אחרת, בשירות המילואים וגם בשירות הסדיר, ייצור סוגים של התמיינות בחברה הישראלית. הם יכולים להיות בכל מיני כיוונים. אני יודע שלבוא היום, בראשית האלף השלישי, ולדבר באופן גורף שמגייסים את כולם, שכולם שווים, שלכולם יש שירות אחיד ופרקי זמן שווים – לא מתאים למציאות בצבא, לא מתאים לצרכים של הצבא. חלק מהססמאות, אני מודה, גם אני תמכתי בהן, וכיום הן עומדות במבחן מאוד פרובלמטי.
       
       אבל אני חושב שצריך לעשות מאמץ גדול, וזה צריך לבוא לידי ביטוי בחוק הזה. עלולה להתקבל תמונה, שבעצם חלקים מסוימים באוכלוסייה הישראלית יכוונו את מקום שירותם בצה"ל על-פי השאלה אם כן או לא עושים מילואים ואיך ואיפה. אני לא רוצה להרחיק ולהמשיך לתאר תסריטים שיכולים להיות מאוד מאוד בעייתיים, עד כדי מצבים שצבאות שאינם צבאות חובה בארצות העולם עומדים בפני הבעיות האלה יום-יום.
       
       אנחנו לא יכולים שלא לשקול את השיקול הזה כל הזמן. האמירה הזאת אין בה כדי לבוא ולומר: אז אל תעשו את זה, כי אני יודע שלא ניתן. אבל אם לא נהיה מספיק רגישים לתהליך הזה, שיכולות להיות לו משמעויות חברתיות, תרבותיות, אולי בסיטואציה מסוימת אפילו פוליטיות, מאוד בעייתיות - צריך לעשות מאמץ גדול, אדוני סגן השר, ולפעמים מאמץ כזה גם עולה בכסף, כדי שלא תתרחש התמיינות, וכשנקבל אותה לאחר כמה שנים נתפוס את הראש ונגיד: אוי ואבוי, לא לזה התכוונו.
       
       אני חושב שאני לא מצייר שד תיאורטי על הקיר. אני חושב שהעליתי את הנקודה הזאת במידה רבה של אנדרסטייטמנט, אבל אני חושב שהשאלה קיימת. 
       
היו"ר משה כחלון:
       
       תודה רבה. חבר הכנסת מאיר פרוש - אינו נוכח. בעקבות טעות אנוש שהיתה כאן, עלתה למסכים רשימה של הצעת חוק אחרת. אז אני אקריא את כל הרשימה עד הסוף:  חבר הכנסת מאיר פרוש, חבר הכנסת עבד-אלמאלכ דהאמשה, חבר הכנסת איתן כבל, חבר הכנסת אהוד יתום, חבר הכנסת אריה אלדד,  חבר הכנסת מגלי והבה, חבר הכנסת בייגה שוחט, חבר הכנסת רשף חן. אחרון הדוברים הוא חבר הכנסת נסים זאב. הרשימה מבחינתנו סגורה. בבקשה, אדוני. 
       
אילן שלגי (שינוי):
       
       אדוני היושב-ראש, אני רוצה לומר לך שאני באמת מצטער על שחבר הכנסת פרוש איננו כאן, כי אני הייתי רוצה מאוד לשמוע מה יש לו לספר לנו  על שירות המילואים.
       
       אדוני היושב-ראש, חברות וחברי הכנסת, סגן שר הביטחון, תת-אלוף היימן, קצין מילואים ראשי, אני  גם מצטער על ששר הביטחון איננו נמצא כאן היום בדיון החשוב הזה. 
       
       במהלך השנים התחזקה בקרב אנשי המילואים התחושה כי הם פראיירים. מספרם יחסית לכלל האוכלוסייה הולך ופוחת. גם בקרב אלה אשר שירתו בצה"ל הם מיעוט. אנשים טובים עוזבים כל שנה את המשפחה, את העסק, את הלימודים, ויוצאים לשירות מילואים. במקרים רבים כרוך השירות בסיכון חיים, ולא רק בעת מלחמה. 
       
       חשיבותו של חוק שירות המילואים בכך שהוא מכיר במצב של שירות המעטים, אך מבטיח להם תנאי שירות הוגנים ואף תגמול, ובעיקר תוספת תגמול למשרתים מספר רב של ימי מילואים בשנה. חשובה ביותר תוספת סעיף 7 לחוק, הקובעת כי תקרת ימי השירות לתקופה של שלוש שנים רצופות תהיה לחייל 42 יום, ולקצין 70 יום, פרט למקרים יוצאי דופן. כאמור, מדובר בתוך תקופה של שלוש שנים.
       
       כמי ששירת שנים רבות במילואים, ואני גאה להיות סגן-אלוף במילואים, היו שנים שבהן שירתתי 40, 50 וגם 60 יום. אני יכול להעיד שקביעת קצובת ימי המילואים תהיה הקלה משמעותית ביותר. 
       
       מדובר בטובי אנשינו, מדובר באלה שרוצים ואוהבים לתת למדינה ומבינים את חשיבות השירות.  מדובר באלה  ששירתו שלוש שנים, ולפעמים גם יותר, בשעה שאלפי בני גילם לא שירתו כלל. מדובר בסטודנטים לרפואה, להנדסה, למשפטים, לפיזיקה, היוצאים לשירות ממושך וקשה גם בתקופת בחינות באוניברסיטה. ולכן, כן, אנחנו גאים שאנחנו, אנשי שינוי, דאגנו לתוספת של 20 מיליון שקל תגמול לאנשי מילואים סטודנטים, שיתוגמלו לפי השכר הממוצע ולא לפי שכר המינימום. אלה אותם סטודנטים  שמשרתים בשעה שרבים מבני גילם אינם משרתים כלל. רוב אלה שאינם משרתים הם האברכים, שתורתם  אומנותם, שגם לא שירתו בסדיר וכמובן אינם משרתים במילואים. 
       
       ביום המילואים חשוב שנאמר לכל האנשים היקרים שמשרתים במילואים: תודה רבה. 
       

היו"ר משה כחלון:
       
       תודה רבה. חבר הכנסת מאיר פרוש - אינו נוכח. חבר הכנסת עבד-אלמאלכ דהאמשה - אינו נוכח. חבר הכנסת איתן כבל, ראש השדולה למען חיילי המילואים, יחד עם אבו וילן, בבקשה. נמצא פה קצין מילואים ראשי, תת-אלוף היימן. 
       
איתן כבל (העבודה - מימד - עם אחד):
       
       אדוני היושב-ראש, חברי חברי הכנסת, בפתח דברי אני רוצה לברך את מערכת הביטחון, ובראשה את השר, אבל  מעל הכול - את סגן שר הביטחון, שאני לא זוכר זה תקופה ארוכה מישהו שנרתם כמוהו לעשייה למען חיילי המילואים; את ידידי הקמל"ר – קצין מילואים ראשי - אריאל היימן. אני מברך אותך על אשר עשית, ובהצלחה בהמשך. את המסמר תקעת. אני מקווה מאוד שאלה שיבואו אחריך יצטרכו להיות עסוקים רק  במעקב ובבקרה על החוק. 
       
       אני גם רוצה לברך את כל חברי בשדולת המילואים. אומנם נכון, הצעת החוק שהגישה הממשלה היא מעשה שאני אומר עליו, למרות כל מה שנאמר בכלי התקשורת, מנקודת המבט שלנו, של השדולה -  הדבר החשוב הוא קודם כול שחוק כזה הונח על-ידי הממשלה. הצעת החוק של חברי הכנסת של שדולת המילואים, כשתהיה משולבת בהצעת החוק של הממשלה, אמורה בראש ובראשונה לתת פתרונות לבעיות  שלא הועלו בהצעת החוק הממשלתית. 
       
       אני רוצה לומר לכם כאן, גם כחייל מילואים שמפברואר 1981 נמצא בשירות המילואים ומכיר את הבעיות מאוד מאוד מקרוב, שלא אגזים אם אומר שמדובר בדרמה גדולה בכל מה שקשור במערך המילואים. מדובר בקבוצה מאוד קטנה. מי שחושב שצבא-הגנה לישראל הוא צבא העם - אז הוא כבר מזמן לא, וזאת  כבר לא פרה קדושה שאני שוחט כאן או מישהו שוחט. יש קבוצה מאוד מצומצמת שנותנת מעצמה, ולעתים גם מקריבה את חייה, לצערנו, במציאות הקשה שבה אנחנו חיים במקום הזה. 
       
       מעבר לשאלה אם אני פראייר, כן או לא, יש כאן שאלות ובעיות שאנחנו מתמודדים אתן ומתגברים עליהן. אני גם אומר לכם את האמת, חלקנו הלא-קטן שמקבל את הצו יוצא אל הדרך באהבה ובשמחה כדי להיפגש עם החבר'ה. צריך להגיד גם את האמת הזאת. היינו שמחים אם לא היינו נדרשים בכלל לימי מילואים ולצבא במדינת ישראל, אבל אם הכורח הזה הוא כבר חלק מחיינו, ואנשים כבר מגיעים למילואים, נקודת המוצא המרכזית, ואני אומר את זה לך, אדוני סגן השר, ולך, הקמל"ר, כאן בצורה הכי ברורה, ואני לא מתבייש לומר את זה, אני מרגיש שחיילי המילואים נמצאים מאחורי בעניין הזה - אנחנו רוצים תגמול הולם על ימי המילואים, כי גם התגמול שאנחנו מקבלים עבור ימי המילואים אינו מתקרב אפילו לבעיות שבהן אנחנו נתקלים. 
       
       אני לא מדבר על אנשי עסקים פרטיים שעסקאות שלהם הולכות לעזאזל. היה לי חבר במילואים, שמו אילן גרגן, והוא בעל מוסך למזגנים. תמיד הוא קיבל את הצו בחודש יולי. זה היה פחות או יותר הזמן שאנחנו משרתים במילואים, וזו התקופה הכי קשה והכי סוערת שלו בעבודה. מה הוא אמור לעשות? מי יכול לפצות אותו על האובדן הזה? אז אני אומר, אדוני היושב-ראש, אל תפצה אותי על האובדן,  אבל אל  תיתן לי להרגיש שעצם יציאתי למילואים, וזאת בלי להתייחס לכל אלה שלא קוראים להם וכן קוראים להם וכל השאלות האלה, שאם כבר הגעתי אני מוצא את עצמי מעל ומעבר - אני רואה שזמני תם.   
       
       באמת במשפט אחרון אני רוצה לומר תודה לכל נשות חיילי המילואים. אני מכיר את זה מהבית, ובקרוב גם אני אצטרך לצאת למילואים, עקב ההתנתקות. אני יודע מה המשמעות של זה למשפחה ולאשה, שצריכה לשבת בבית ולהתמודד לבדה עם כל הבעיות. מכאן אני נותן לכולן חיבוק, ותודה על כל אשר אתן עושות עבורנו. תודה. 
       
היו"ר משה כחלון:
       
       תודה רבה. חבר הכנסת עבד-אלמאלכ דהאמשה, בבקשה. אחריו - חבר הכנסת אהוד יתום. 
       
       חבר הכנסת כבל, אם יש לך בעיה עם ההתנתקות, אתה יכול בהצבעה אחת למנוע מעצמך את המילואים. זה ללא שכר אפילו. אדוני סגן השר, מעניין שתמיד בכנסת הנאמנים הם הרוב, אפילו בליכוד. אני לא יודע איך זה קורה. אדוני, בבקשה.

עבד-אלמאלכ דהאמשה (רע"ם):
       
       כבוד היושב-ראש, ממשלה שאיננה, חברי חברי הכנסת - - -
       
היו"ר משה כחלון:
       
       סליחה, אדוני, הממשלה פה. יש שני סגני שרים. זאביק בוים לצורך העניין הוא נציג ממשלה. 
       
עבד-אלמאלכ דהאמשה (רע"ם):
       
       סליחה, שני סגני שרים זה בסדר. אנחנו רגילים להסתכל על שולחן השרים או ראש הממשלה או השר התורן. 
       
היו"ר משה כחלון:
       
       אני מתנצל על שקלקלתי לך את הפתיחה. 
       
סגן שר הביטחון זאב בוים:

       אתה צודק, זה הוא אשם שאין שם שר עכשיו.

עבד-אלמאלכ דהאמשה (רע"ם):
       
       בכל אופן, אדוני היושב-ראש, התרגלנו שהשולחן הזה נשאר יתום וריק, אף שיש לנו שני יתומים חברי כנסת מכובדים. אבל, כך הוא כנראה המצב. היתמות כנראה יש לה גוונים וצורות וצבעים שונים ומשונים.
       
         בכל אופן, אני לא אדבר על המילואים. חברי דיברו  וסגן השר גם יענה, אין לי הרבה מה להוסיף בעניין הזה. אדוני היושב-ראש, אני אדבר על בעיה בוערת, והיא נוגעת גם לך וגם לי קצת יותר מלשאר היושבים כאן. מדובר באזור הצפון, בעיר חיפה, בבית משפחת  בושקאר. אדוני חיפאי, עד כמה שאני יודע, ואני גם לא טועה. אתה בטח מכיר לפחות את האזור, אם לא את המשפחה ממש או את השכונה. זה במקום שהיתה טחנת הקמח הישנה של "הזרע", כך נדמה לי שקוראים לה. אמורים להרוס את הבית הזה מחר. 
       
       תאר לך, משפחה שחיה בביתה כמה עשרות שנים ופתאום היא מקבלת צו מינהלי. מה זה צו מינהלי?  זה צו שפקידה אחת מדפיסה  בתוך חמש דקות. היא מביאה את זה לראש העיר והוא חותם עליו בתוך עוד חמש דקות. הבית הזה אמור להיהרס. המשפחה לא רק תיהרס – בערבית, אם אתה רוצה חס וחלילה לקלל מישהו בקללה הכי קשה שיכולה להיות, אומרים לו "יחרב ביתכ" – להחריב את ביתך. באים ומחריבים פיזית. 
       
       לתומי חשבתי שמזמן לא התנסינו בהריסות באזור הצפון, כי בנגב יש הריסות. אומנם זה לא קל, אבל שם כבר רגילים, זה מין מציאות, שגרה מסוימת. לשמוע על הריסות בנגב הפך למשהו יומיומי, לפעמים פעם בשבוע או פעם בשבועיים, אבל על הריסות בצפון, בעיר חיפה, לא שמעתי. לא שמעתי שהרסו בתים בעיר חיפה. 

היו"ר משה כחלון:
       
       ראש העיר שם לא בדיוק מזוהה עם הימין. הבעיה כנראה חמורה. 
       
עבד-אלמאלכ דהאמשה (רע"ם):
       
       אדוני היושב-ראש, אם אתה מכניס את העניין של ימין ושמאל, לגבי ערבים ולגבי הריסת בתים כנראה אין ימין ואין שמאל. פתאום כולם מתאחדים.
       
רשף חן (שינוי):
       
       - - - אין יותר שמאל מזה.
       
עבד-אלמאלכ דהאמשה (רע"ם):
       
       אני מגיב על דבריו של היושב-ראש, שראש העיר הוא אכן שמאלה מיושב-ראש הישיבה והוא אדם של דו-קיום. הוא גם היה חבר כנסת יחד אתנו והיה לי הכבוד לעבוד אתו.
       
היו"ר משה כחלון:
       
       הוא ראש עיר מצוין.
       
עבד-אלמאלכ דהאמשה (רע"ם):
       
       אני מסכים, אבל זה יישאר בסוגריים. אם הוא לא יעצור את הטראומה הזאת מחר, אם הוא לא יעצור את התקלה הזאת, הוא יהרוס לא רק את הבית הזה, הוא יגרום לטראומה לא רק למשפחה, אלא לעיר כולה, טראומה לתדמית החיובית של העיר הזאת, לכל החיוב ולדו-קיום בין ערבים ויהודים בעיר חיפה. היה לי הכבוד לחיות שם בצעירותי. הייתי שם בשנות ה-60 המאוחרות, ואני יודע מה זה חיפה. יש שם הווי מיוחד של התושבים, של העיר, וזה מאוד כואב.
       
       אני חושש מעוד טראומה, הרבה יותר חזקה. אומנם היא לא אמורה להתרחש לא מחר ולא מחרתיים, אבל היא  יצאה היום לתקשורת – מדברים על הריסת 90 בתים בשכונת סילואן, ממש לידינו, בתוך העיר העתיקה בירושלים. הטענה היא שמדובר בשטח ירוק. אם זה נעשה שטח ירוק לפי תוכניות מיתאר, הבנייה שם הופכת לבלתי חוקית ולא מאושרת. 90 בתים, כ-1,000 נפשות, שכונה שלמה, כפר שלם – נדמה לי שזה יותר גדול מ-90% מהקיבוצים ומעיירות קטנות בארץ הזאת - פתאום מועמדים להריסה. 
       
       אי-אפשר לעבור לסדר-היום על העניין הזה. אני עדיין מקווה שהרשויות יתעשתו ולא יעמידו את כולנו בפני כאלה צרות צרורות -  המלה "צרורה" היא קטנה בקנה מידה של אסונות כאלה – שיחזרו לשפיות ויפטרו אותנו מעונשם של אסונות כאלה. אף אחד לא יכול לדעת לאן זה יכול להגיע. תודה רבה. 
       
היו"ר משה כחלון:
       
       תודה רבה לחבר הכנסת דהאמשה. חבר הכנסת אהוד יתום, בבקשה. אחריו – חבר הכנסת אריה אלדד.  
       
אהוד יתום (הליכוד):
       
       אדוני היושב-ראש, ידידי סגן שר הביטחון, תת-אלוף היימן, יוזם החוק הממשלתי, וחבריו, אני מאמין שאתם מילואימניקים גאים - - - 
       
היו"ר משה כחלון:
       
       תת-אלוף היימן לא במילואים.
       
אהוד יתום (הליכוד):
       
       וחבריו שיושבים לידו במשך כל הדיון הזה. חברי ליוזמת החוק הפרטית, אני מודה מכאן לחבר הכנסת אבשלום וילן, שצירף אותי לחוק החשוב הזה, ואיתן כבל ואהוד רצאבי  וכל יתר החתומים. 
       
       אני מבקש לומר שאומנם אולם המליאה ריק, אבל הכנסת מלאה אהבה לחיילי המילואים שעומדים יום-יום, שעה-שעה, במבחן העשייה. אומנם יש לנו חיילים סדירים מצוינים, אבל בעתות חירום, קרבות ומלחמה הצבא שלנו מושתת על המילואימניקים הנפלאים הללו, אשר עד היום עשו מילואים לילות כימים, על-פי קריאה, כאשר משפחתם נשארת בבית ותומכת ואוהבת, גם אם היה קשה. 
       
       אנחנו, החברה הישראלית – מעסיקים ואקדמיה ויתר המקומות – לא תמכנו, ולא היטבנו, ולא הסברנו פנים, אדוני היושב-ראש, ולא אפשרנו לאנשים הללו לצאת בלב חפץ ונפש רוצה לעשות את המהלכים הללו. אני מקווה מאוד שהחקיקה הזאת תיצור מצב שלא תהיה ברירה לאיש, וכולם כאחד יתמכו במהלכים הללו, והמילואימניקים יצאו, יחזרו ולא ייפגעו – לא במקומות עבודתם ולא במקומות לימודיהם ולא בשום מקום אחר. 
       
       יש מקרים שבהם מותר לומר גם דברים שאינם יצירתיים או אוריגינליים של האדם עצמו. אני רוצה להזכיר את מה שאמר צ'רצ'יל לטייסיו הגיבורים: "מעולם לא חבו הרבה כל כך למעטים כל כך". במשפט החזק הזה אני רוצה לבוא ולומר בשם כל כנסת ישראל – אם תרשו לי, אדוני היושב-ראש - - 
       
היו"ר משה כחלון:
       
       יש לך כל הרשות והסמכות.
       
אהוד יתום (הליכוד):
       
       תודה רבה. - - לומר למערך המילואים, לתת-אלוף היימן ולכל יתר האנשים – קצינים וחיילים, קצינות וחיילות, כי יש לנו במערך גם נשים נפלאות ומצוינות, את אשר אמר צ'רציל: תודה רבה למיעוט הזה שחבים לו כל כך הרבה. יישר כוח. תמשיכו בעשייה, הפעם באופן מסודר, הפעם באופן מוסדר, בלי לקבל טובות מאיש. 
       
       אני מקווה מאוד שוועדת החוץ והביטחון של הכנסת תעשה את מלאכתה נאמנה ובמהירות ותוציא את הקריאות הטרומיות, את החוקים הפרטיים מהכוח אל הפועל ויהיה לנו חוק מילואים בישראל. תודה רבה לכם.
       
היו"ר משה כחלון:
       
       תודה רבה. חבר הכנסת אריה אלדד, תת-אלוף במילואים אריה אלדד, לשעבר קרפ"ר - תגיע מהר, אחרת אני גם אגיד שאתה פרופסור. 
       
אברהם בייגה שוחט (העבודה - מימד - עם אחד):
       
       ובעד ההתנתקות.
       
אריה אלדד (האיחוד הלאומי - ישראל ביתנו):
       
       אדוני היושב-ראש, שלוש פעמים תודה. אדוני סגן השר, חברי חברי הכנסת, אנשי המילואים, אני מבקש לפתוח במשהו שכבר הרבה זמן לא קרה לי – לברך את הממשלה על החוק שהיא שמה היום על שולחן הכנסת. ראוי ונכון לתמוך בחוק הזה. אולי מאוחר, אבל ודאי לא מאוחר מדי. אני מבקש גם להצטרף לכל המברכים את מי שהציעו את הצעות החוק הפרטיות שתמכנו בהן לפני זמן קצר. 
       
       גם אני הגשתי הצעות חוק פרטיות בנושא עידוד השירות במילואים. אינני יודע בדיוק למה הן לא נכנסו, אני מקווה שנצליח לשלב אותן במהלך הדיונים לקראת קריאה שנייה וקריאה שלישית. עיקרן בא לנסות לעודד מעסיקים שיש להם שיעור גבוה יחסית - יותר מ-20% למשל - של משרתים במילואים, בדרך של הקלות במס, כדי שעסקיהם לא ייפגעו כתוצאה משירות של אנשי מילואים רבים שנמצאים אצלם. בצד אחר, להיפך, להטיל סנקציות על מעסיקים שנמנעים באופן שיטתי מהעסקת אנשי מילואים ויש אצלם שיעור זניח או לא קיים בכלל של אנשי מילואים. 
       
       אחד הדברים החשובים שסגן השר בוים מנה בפנינו כשהציג את הצעת החוק היה הגדרה של ייעודו של צבא המילואים, ייעוד שמדבר על  הגנת מדינת ישראל במלחמה ובמקרים מיוחדים, במצב מיוחד, על גיוס מילואים למשל למטרות הומניטריות, כמו סיוע בעת רעידות אדמה, כפי שפירט סגן השר. נדמה לי שראוי שהגדרות מפורטות מהסוג הזה יהיו גם לצבא הסדיר של מדינת ישראל. 
       
       אנחנו נמצאים לקראת קרע לאומי קשה מאוד בקיץ, כתוצאה משימוש בצבא למטרות, שלפחות לגבי חלק מאתנו אינן עולות בקנה אחד עם מה שצריך להיות ייעודו של הצבא; כלומר, הפעלתו כנגד אזרחים, נושא שהוא שנוי במחלוקת קשה בכל חברה דמוקרטית. 

	נדמה לי שאם מגדירים שצבא המילואים לא ייועד למטרות ביטחון שוטף, אלא רק לצורכי מלחמה, הרי גיוסו במאסות אדירות הקיץ למטרות ביטחון שוטף, כדי לפנות את הצבא הסדיר לפעולות ההתנתקות, איננו עולה בקנה אחד עם ייעודו של צבא המילואים, על-פי החוק הזה שאני אתמוך בו. תודה רבה.

היו"ר משה כחלון:
       
       תודה רבה, אדוני. חבר הכנסת, סגן השר מגלי והבה, בבקשה. אחריו – חבר הכנסת בייגה שוחט. אחריו – חבר הכנסת רשף חן.

מגלי והבה (הליכוד):
       
       אדוני היושב-ראש, עמיתי סגן שר הביטחון, חברי הכנסת, תרשו לי להצטרף לכל אלה שבירכו לפני את חברי הכנסת וכל אלה שעסקו במלאכה והביאו את החוק הזה היום. אדוני היושב-ראש, אני גם רוצה לציין שנעדר בתודות חלקה של ועדת המשנה לכוח-אדם של ועדת החוץ והביטחון.
       
היו"ר משה כחלון:
       
       מי יושב בראשה?
       
מגלי והבה (הליכוד):
       
       היום דני יתום, לפניו – חיים רמון.
       
היו"ר משה כחלון:
       
       חשבתי שאתה לפחות.
       
מגלי והבה (הליכוד):
       
       הייתי חבר בוועדה הזאת, ואני יודע כמה שעות דיונים התנהלו בנושא הזה, ולכן כדאי שנציין את זה. 
       
       אני גם רוצה לברך את, אני יכול לקרוא לו עמיתי, תת-אלוף היימן, במיוחד כקצין בכיר שפיקד על אלפי חיילי מילואים, שהכיר את הבעיות מכל הכיוונים ומכל הסוגים.
       
       החוק הזה ועשיית הצדק עם אנשי המילואים אומנם לקחו הרבה זמן. רק בשביל לסבר את האוזן, 75% מהנטל של התעסוקות המבצעיות בצה"ל נפלו על 35% מחיילי המילואים. זאת אומרת, אותם 35% הם אלה שתמיד מוכנים להיקרא לדגל, בכל מצב, כל השנה, לפעמים אפילו לא צריכים להמתין לקריאה, ומוכנים להתייצב, אותם אנשים שהיום הכנסת מצאה לנכון להצדיע להם ולהוקיר אותם על פועלם. הפעילות הזאת של קצין מילואים ראשי וכל המערכת לצמצום הנטל ולעשיית חלוקה צודקת של הנטל לאנשי מילואים - צריך לברך על כך.
       
       רק כדי לסבר את האוזן, כיוון שידעתי והכרתי את המספרים, דיברנו בשנת 2004 על 15 מיליון ימי מילואים, כשירדנו בשנה האחרונה למיליון וחצי ימי מילואים. החיסכון למשק חשוב מאוד, לא רק החלוקה הנכונה של הנטל. 
       
       כולנו חושבים שאותם אנשי מילואים שעושים את כל המוטל עליהם - גם שמעתי את קודמי, חבר הכנסת אלדד, שגם הוא קצין בכיר לשעבר, בנושא של הטלת דופי בתפקודם של חיילי מילואים בביצוע כל משימה שתוטל עליהם מטעם הדרג המדיני. אני רוצה להגיד לו: בואו נוציא את צה"ל מהעניין. צה"ל יבצע כל מה שיטיל עליו הדרג המדיני, ולא צריך לפנות לאנשי המילואים, לא בדרך הישירה ולא בדרך העקיפה, ולא לצה"ל להיות מעורב בנושאים האלה, אלא לבצע כל מה שמטיל עליו הדרג המדיני.
       
       אני מוצא לנכון, וחובה על כולנו, להודות לכל אלה שהביאו לשינוי מצב המילואים. המלאכה עוד מרובה. 
       
       אני מצדיע לכם, אנשי המילואים של מדינת ישראל. תודה רבה.
       
היו"ר משה כחלון:
       
       תודה רבה לסגן השר מגלי והבה. חבר הכנסת בייגה שוחט, בבקשה.
       
אברהם בייגה שוחט (העבודה - מימד - עם אחד):
       
       אדוני היושב-ראש, רבותי חברי הכנסת, יש צורך בחוק לחיילי המילואים. כמובן יש להוקיר אותם, מכיוון שלא רוב בני דורם, אפילו לא רוב אלה ששירתו בשירות הסדיר יחד אתם, וודאי וודאי לא רוב מחזורי האוכלוסייה של אותם גילאים, שלהם הם שייכים, משרתים.
       
       חיילי המילואים, שנשאו בנטל באופן דיפרנציאלי קיצוני ומסוכן, הם אנשים שחלקם עושים זאת מתוך הכרה, אחרים כחובה, אבל אין ספק שהחברה הישראלית לא היתה מגיעה לחקיקת החוקים האלה אלמלא הסיטואציה שנוצרה, של אי-שוויון זועק לשמים בחלוקת הנטל. 
       
       לכן יום קבלת החוק הוא יום חשוב. עם זאת, זה אפילו במידה מסוימת קצת יום של חשבון נפש – מה קרה לנו, איך הגענו לכך שהדברים התגלגלו כפי שהתגלגלו, והיינו עדים לתהליך מתמשך של מספר יותר קטן של אנשים, אשר נשא בנטל יותר גדול מזה של קבוצות אוכלוסייה אחרות. המושג האם אני פראייר או אינני פראייר, זה מטבע לשון שנגזר מהסיטואציה הזאת ולא משום דבר אחר. 
       
       אני לא רוצה להיות נביא זעם ולבוא ולומר, כאשר מנתחים גם מה קורה בגיוס לצבא החובה, ואותם מספרים ענקיים של אנשים שמסיבות כאלה או אחרות, אדוני היושב-ראש, לא מגיעים לצבא - להערכתי נמצא את עצמנו מהר מאוד מבחינים בבעייתיות שבדבר ויוצרים כלים לתגמל, מעבר למה שמקובל היום, את אלה שכן נושאים בנטל.
       
       אני חוזר ואומר, מצד אחד זאת התנהגות הוגנת, חשובה ונכונה של כנסת ישראל, של הממשלה, של החברה הישראלית, כי היא מתגמלת אנשים שעושים דברים שאחרים אינם עושים. מצד שני, אי-אפשר שלא לחשוב שהיינו בתקופות אחרות - היינו בתקופות שבהן ההשתתפות היתה הרבה יותר גדולה, היינו בתקופות שבהן להיות חייל מילואים היה גאווה ולא פראייריות. 
       
       אם מותר לי משהו אישי - הבן שלי מג"ד במילואים. כל שנותיו מאז שהשתחרר מהצבא הוא משרת תקופות ארוכות מאוד, מטבע הדברים. הוא מג"ד חדש, רק מלפני כמה שבועות, אבל הוא היה מ"פ וסמ"פ וסמג"ד. הוא התקדם במילואים, ועושה את זה ברצון. הוא לא בחור צעיר. הוא עושה את ברצון, הוא נותן עשרות ימים בשנה, והוא אפילו לא מרגיש פראייר. הוא חושב שצריך לעשות, והוא לא אומר: אני פראייר. אבל בסתרי לבבו הוא יודע בדיוק, כשהוא מסתכל ימינה ושמאלה, כמה אנשים נמצאים במערך הזה.
       
       צריך להודות לאלה שיזמו את החוק, צריך להודות לממשלה, ולך, אדוני סגן השר, שאני מבין שחלקך גדול מאוד בהבאת החוק. אבל אפילו ברגע של סיפוק מכך שיש חוק, מן הראוי שנזכור שיכול להיות שהיינו יכולים לחיות, חבר הכנסת רביץ, בחברה אחרת, שבה לא היינו צריכים חוקים להגן על הדברים, אלא מטבע הדברים הנטל היה רחב, רחב מאוד, על הרבה מאוד אנשים, ואז הוא היה קטן וצר על אותה קבוצה שנושאת באופן מעשי בנטל. תודה רבה.
       
היו"ר משה כחלון:
       
       תודה רבה. חבר הכנסת רשף חן, בבקשה. 
       
רשף חן (שינוי):

	אדוני היושב-ראש, חברי חברי הכנסת, אני רוצה להמשיך בדיוק מהמקום שבו סיים חבר הכנסת שוחט. נדמה לי שצריך לעשות חשבון נפש, ונדמה לי שחשבון הנפש העיקרי שהכנסת הזאת צריכה לעשות זה לשאול את עצמה למה אנחנו מחוקקים את החוק הזה רק היום. מפני שהחוק הזה דרוש כבר הרבה מאוד שנים. אני חושב שכמעט כל מי שיושב פה חושב שזה ההסדר שצריך היה להיות כבר מזמן. נשאלת השאלה, למה לקח לנו כל כך הרבה זמן. נדמה לי שהתשובה מצויה בדברים של חבר הכנסת שוחט, בהתעקשות של הכנסת לדבוק בערכים שבעצם כבר לא שייכים לחברה הישראלית, באיזו שמרנות. 

       הלוא מה ההבדל בין ליברל לשמרן? הליברל מבין שערכים חברתיים הם דבר יחסי ומשתנה. המחוקק הליברלי מבין שתפקידו כמחוקק הוא לשנות את החוק בהתאם להשתנות החברה. השמרן חושב שערכים הם דבר קבוע, ואם החברה השתנתה, סימן שמשהו לא בסדר בחברה. אז זה בסדר, לגיטימי לגמרי לבוא ולומר: אני מתגעגע לחברה כפי שהיא היתה ב-1948 או ב-1957. אבל להתעקש להישאר עם מערכת חקיקה שלא מתאימה לחברה שבה אתה חי, זה מעשה איוולת, שמביא בסופו של דבר לאי-צדק נוראי, וזה מה שקרה כאן. 

       במדינת ישראל, להערכתי לפחות 20 שנה, מתקיים מצב של אי-צדק טוטלי כלפי חיילי המילואים. המצב הזה, שבו מעט מאוד אנשים נושאים בנטל השמירה על ביטחון המדינה, על הביטחון השוטף, הוא לא חדש. הוא קיים לפחות מאז השתחררתי מהשירות הסדיר, ואני מעריך שגם לפני כן. 
       
       מה שיותר גרוע מזה זה שההסדר הזה הוא לא רק לא צודק בעליל, הוא גם מאוד מאוד טיפשי, ותמיד הוא היה טיפשי. הוא טיפשי מפני שהאלטרנטיבה, שהיא להשתמש לשירות - אני מדבר על הבט"ש – להשתמש לבט"ש בסדיר ובחיילי קבע קצר, שסיימו עכשיו שירות סדיר ואתה מגייס אותם לשנתיים-שלוש שנים - זה הסדר  הרבה הרבה יותר הגיוני. הוא יותר הגיוני כי אתה מקבל חיילים יותר טובים, הם גם יותר מאומנים, הם כרגע סיימו את המערכת, הם בשיא הכושר שלהם. גם מבחינה פיזית הם הרבה יותר מוכנים לעניין הזה. מבחינה משפחתית אין עליהם המטלות והקשיים של מישהו שצריך לעזוב אשה וילדים וללכת ולהילחם. מבחינה כלכלית האנשים האלה עדיין לא נכנסו למערכת הכלכלית של מדינת ישראל. כשאתה לוקח בחור בן 22 לעשות בט"ש, אתה לא מאבד לא מנכ"ל ולא סמנכ"ל ולא פועל ייצור. 
       
       זה פשוט הרבה יותר הגיוני, ותוסיפו לזה גם את זה שהם עולים הרבה פחות. מפני שכשאתה צריך לקחת מישהו שכבר הגיע לרמות מתקדמות ביכולות ההכנסה שלו ולהעסיק אותו בתפקיד של נהג ג'יפ, אתה משלם לו על-פי המשכורת שלו כלכלית, וזה מעשה איוולת, כי אתה יכול לשלם משכורת של נהג ג'יפ. זה הרבה יותר נכון.

	היינו צריכים לעשות את זה מזמן. ברור שטוב מאוד שעושים את זה עכשיו. הדבר היחיד שמדאיג אותי הוא, שמתוך אותה שמרנות שמאפיינת לא מעטים בבית הזה, ומאפיינת גם את צה"ל באופן כללי, ימשיכו להשתמש בכל מיני הסדרים שיש כאן, בכל מיני יוצאים מהכלל שיש כאן, כדי להנציח את המצב הקיים. צריך בזמן החקיקה להבטיח שיהיו פה בלמים וסייגים שלא יאפשרו לצבא לעשות את הדבר הנוח, שזה פשוט לקרוא לחיילי המילואים עוד ועוד. 

       ואחרון חביב, גם כאשר מדובר אך ורק באימונים, יהיו אנשים שעליהם ייפול נטל רב יותר מאשר על אחרים. מדובר בעיקר על הקצינים הקרביים. המינימום שאנחנו חייבים להבטיח זה שהאנשים האלה, שאני מעריך שיתנדבו לבצע את העבודה במשך תקופות יותר ארוכות, יקבלו שכר ויחס הולם, ולא נתייחס אליהם בצורה שבה התייחסו אליהם עד עכשיו. תודה רבה.

היו"ר משה כחלון:

	תודה רבה. אחרון הדוברים הוא חבר הכנסת נסים זאב, בבקשה. 

נסים זאב (ש"ס):

       אדוני היושב בראש, כנסת נכבדה, אין ספק שמערך המילואים של צה"ל הינו מרכיב מרכזי במלחמות ישראל, בעוצמתו של צה"ל. שמעתי פה חברי כנסת שכל הזמן חוזרים ואומרים, שחיילי צה"ל הם לא פראיירים, אסור שיחשבו שהם פראיירים. אני לא חושב שזה הסגנון שאנחנו צריכים לדבר בו מעל הדוכן, כמתגוננים, כמתנצלים, כמשכנעים שהם לא פראיירים. זה בכלל לא כבוד לנו לומר משפט כזה. אני חושב שאנחנו צריכים להסתכל בהיבט החיובי - ההזדהות שלנו עם חיילי המילואים היא ברורה. הם שליחי עם ישראל. גם אם הם חלק קטן, הם צבא העם, הם שליחי העם, ולא כמו ששמעתי שנאמר כאן, שמכיוון שמדובר אולי בהיקף מצומצם יותר, הם לא צבא העם.
       
       אני רוצה להזכיר לכם, שגם בתקופת משה רבנו וגם בתקופת יהושע היו החלוצים משבט ראובן, גד וחצי שבט המנשה, והם היו צבא העם והם יצאו חלוצים: "תעברו לפני אחיכם בני ישראל כל בני חיל". לכן אני חושב שלגבי ההערכה וההוקרה פה, אין שום חילוקי דעות. 
       
       אני רוצה לדבר על השינויים המדיניים החברתיים שדיברו עליהם פה החברים. אני גם הייתי אז בוועדת החוץ והביטחון, ואני זוכר את ראש הממשלה לשעבר ברק, שאמר ממש בתחילת הקדנציה, בתחילת הכהונה שלו: אנחנו רוצים צבא קטן וחכם, ולקח שנים להגיע אולי לממש את זה כרגע בחוק, המדיניות שאז הוא חלם עליה. אני יכול להגיד מדוע זה התעכב, כי למעשה האינתיפאדה פרצה כבר בשנה הראשונה שאהוד ברק היה ראש הממשלה, ולכן כל הנושא הזה התעכב והלך לאט. גם היום אני לא בטוח, אף שאנחנו מחוקקים את החוק הזה, שכל מה שכתוב בהצעת החוק, וקראתי אותה, אפשר יהיה לממש לאלתר, מכיוון שזה תלוי במצב שבו אנחנו נמצא את עצמנו בשנה הבאה – האם באמת אנחנו הולכים לקראת מדיניות חדשה, אולי קצת יותר שקט ושלווה עם האויב הפלסטיני, או שלא. 
       
       מדובר על שינויים מהותיים בהיקף מערך המילואים ועל מדיניות שונה בצירוף חיילי מילואים למערך המילואים. על-פי החוק, חייל שמשתחרר לא יצטרף באופן אוטומטי למערך המילואים, אלא שר הביטחון, כמובן בהמלצת הממשלה, יקבע את השיא לפי רמת הכשירות של החיילים. כמובן, זה יחייב מיון וצמצום משמעותי, ובמקביל, הדבר הכי חשוב, החוק בא לתקן את התגמול והפיצוי לאותם חיילים.
       
       משפט אחד ובזה אני מסיים. כשמדברים על נטל רחב יותר, אני רוצה לומר שהחוק הזה בא בעצם יותר לצמצם. זאת אומרת, כשכולם מדברים על הרחבה ושצריכים אולי לשתף יותר אנשים, החוק הזה בא לצמצם ואומר, שלא כל מי שמסיים צבא סדיר הולך באופן אוטומטי למילואים.
       
היו"ר משה כחלון:

	סגן השר, אתה משיב? בבקשה. למען כבוד החוק.

סגן שר הביטחון זאב בוים:
       
       אדוני היושב-ראש, חברי הכנסת, אני רוצה להודות לחברים שהשתתפו בדיון. 
       
       אתייחס להערה אחת של חבר הכנסת דני יתום, שדיבר על משך הזמן שאליו ייקראו חיילי המילואים. אם כן, באמת מדובר על 14 יום בשנה, אבל החישוב יהיה חישוב תלת-שנתי של 42 יום, ואנחנו מתכוונים ללוחמים. לא בכדי החישוב הוא תלת-שנתי, וזה כדי ליצור אפשרות לגמישות כזאת, שהמערכת תוכל לתכנן את ניצול כוח-האדם. לכן, בהחלט יכול להיות מצב ששנה אחת לא ייקרא חייל למילואים כלל, אבל בחשבון הכללי של שלוש שנים הוא ישרת 42 ימים. זו הערה אחת.
       
       הערה שנייה - היתה הערה חשובה של חבר הכנסת חיים אורון, ואני שמח שהוא נכנס עכשיו לאולם, על ההשלכה הכמעט מיידית על הצבא הסדיר ועל הגיוס של הגיוס הבררני למילואים שאנחנו מדברים עליו. אתה דיברת על נקודה חשובה מאוד, ויצטרכו לבחון את הדבר. צריך לזכור שכבר עכשיו יש מדיניות שמאפשרת לחייל הסדיר לבחור, ה"מנילה" המפורסמת, לתת לו אפשרויות בחירה. אני חושב שזה יהיה המצב, וייתכן אפילו לתת לו טווח בחירה יותר גדול. אבל, בסופו של דבר, זה לא יהיה מצב של תוכנית כבקשתך, אלא דווקא משום הגיוס הבררני יצטרכו למצוא את הדרך הנכונה שלא תהיה הטיה מלכתחילה לאותם מקצועות שאחרי זה יהיה בהם פטור. זו הערה נכונה. איך נעשה זאת - אנחנו נראה.
       
       לדברי חבר הכנסת כבל בעניין הפיצוי והתגמול - וזו ההערה האחרונה - אין גבול לרצון לתת, אבל יש כמובן מגבלות ידועות. אני חושב שאנחנו מציעים כאן, בשלב הזה של הקריאה הראשונה, תיקונים שהם חשובים, שכבר רצינו לתקן, ולא עשינו עד עכשיו, בעיקר בתחום הפיצוי, ההתייחסות לשבוע עבודה של שבעה ימים ולא חמישה ימים, ואם מדובר בתגמול - על תוספת של 2% כל שנה. אלה תיקונים חשובים מאוד ומגמה אחת קדימה.
       
גדעון סער (הליכוד):
       
       שכנעו אותי - - -
       
סגן שר הביטחון זאב בוים:
       
       בוודאי יהיה ויכוח על נקודות זיכוי שרצינו וכדומה, ופה עולות כל מיני שאלות שלא כאן המקום לברר אותן. נניח גם לוועדה לעשות את עבודתה.
       
       שוב, תודה רבה. אני רוצה להצטרף לקריאה של חלק מחברי הכנסת ולברך את חיילי המילואים בשעה הזאת וביום הזה, ולא פחות מכך - את הנשים הנושאות בעול ואת כל המשפחות. תודה רבה.
       

היו"ר משה כחלון:
       
       אדוני סגן שר הביטחון, תודה רבה.
       
אתי לבני (שינוי):
       
       חיילי וחיילות המילואים.
       
היו"ר משה כחלון:
       
       חיילות.
       
סגן שר הביטחון זאב בוים:
       
       למדתי שכשאומרים "חיילים", זה כולל את הכול.
       
אתי לבני (שינוי):
       
       לא. - - -
       
נסים דהן (ש"ס):
       
       - - -
       
היו"ר משה כחלון:
       
       אנחנו עוברים להצבעה על הצעת חוק שירות המילואים, התשס"ה-2005.
       
חיים אורון (יחד):
       
       אדוני היושב-ראש, כתוב כאן שזה כבר אושר.
       
היו"ר משה כחלון:
       
       זה הממשלתית. ההצעה הפרטית עברה בטרומית.
       
קריאה:
       
       הוא צודק. זה אושר.

חיים אורון (יחד):
       
       זו קריאה ראשונה. אני מבקש להודיע לחברת החדשות - - -
       
היו"ר משה כחלון:
       
       ההצבעה החלה.
       
הצבעה מס' 5
       
בעד ההצעה להעביר את הצעת החוק לוועדה - 23
נגד - אין
נמנעים - אין
ההצעה להעביר את הצעת חוק שירות המילואים, התשס"ה-2005, לוועדת החוץ והביטחון נתקבלה.
       
היו"ר משה כחלון:

       בעד - 23, ללא מתנגדים וללא נמנעים. הצעת חוק שירות המילואים עברה בקריאה ראשונה, והיא תועבר לגיבוש לקראת קריאה שנייה וקריאה שלישית בוועדת החוץ והביטחון של הכנסת. תודה רבה.

       
מסמכים שהונחו על שולחן הכנסת
       
היו"ר משה כחלון:
       
       הודעה לסגן המזכיר.
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו של שולחן הכנסת – 
       
       לקריאה שנייה ולקריאה שלישית: הצעת חוק מניעת זיהום הים ממקורות יבשתיים (תיקון מס' 2), התשס"ה-2005, שהחזירה ועדת הפנים ואיכות הסביבה.
       
       לקריאה ראשונה, מטעם הממשלה: הצעת חוק ערבויות מטעם המדינה (תיקון מס' 2), התשס"ה-2005. תודה.

       
שאילתות ותשובות
       
היו"ר משה כחלון:
       
       אנחנו עוברים לשאילתות לסגן שר הרווחה.
       
אבשלום וילן (יחד):
       
       אצלנו מופיעה הצעת החוק ושאילתות אחרי כן.
       
היו"ר משה כחלון:
       
       חבר הכנסת וילן, אחרי שהחוק שלך עבר אתה כבר - - -
       
אבשלום וילן (יחד):
       
       יש לי עוד חוק.
       
היו"ר משה כחלון:
       
       אדוני סגן שר הרווחה, הרב רביץ, ישיב על שאילתא מס' 2811 מאת חבר הכנסת נסים זאב: זכות אסירים לקבלת קצבאות.
       
2811. מתן קצבאות לאסירים
       
חבר הכנסת נסים זאב שאל את שר הרווחה
       ביום ה' באדר ב' התשס"ה (16 במרס 2005):
       
       פורסם, כי אלפי אסירים מקבלים מהמוסד לביטוח לאומי קצבאות, ביניהן קצבת ילדים, אף-על-פי שהחוק קובע שעם כליאתם מופסקת זכאותם. 
       
       רצוני לשאול:
       
       1. האם הידיעה נכונה? 
       
       2. אם כן – מדוע נשללת מאסירים הזכות לקבל קצבאות בכלל וקצבת ילדים בפרט?
       
       3. האם תיבחן מדיניות זו מחדש?
       
סגן שר הרווחה אברהם רביץ:
       
       אדוני היושב-ראש, חברי הכנסת, חבר הכנסת נסים זאב, בסעיף 325 לחוק הביטוח הלאומי נקבע: "הנמצא במאסר על-פי פסק-דין של בית-משפט, שדן אותו למאסר של שלושה חודשים או יותר, לא תשולם לו כל גמלה בעד הזמן שהוא במאסר".
       
       1.  הפרסום בדבר אלפי אסירים המקבלים גמלה למרות מאסרם אינו  נכון. המוסד לביטוח לאומי בודק מדי חודש מי מבין מקבלי הגמלאות הם אסירים, וזאת במטרה לאתר את מי שאינם זכאים  לקצבה.
       
       בבדיקה שבוצעה לאחרונה נמצאו 176 אסירים במאסר אשר לא זכאים  לקצבה וזכאותם הופסקה.
       
       2.  שלילת הזכאות לקצבת קיום מאסירים שהם יחידים נובעת מכך שצורכיהם הקיומיים מסופקים בבית-הסוהר. אם לאסיר יש אשה וילדים, המוסד לביטוח לאומי יבדוק את זכאותם לגמלת קיום, ואם הם עונים על כללי הזכאות, הם ימשיכו לקבל גמלת קיום.
       
       לגבי קצבת הילדים: כאשר מדובר בשני הורים שאחד מהם במאסר, קצבת ילדים מועברת להורה הנושא בהחזקת הילדים.
       
       3.  איננו רואים מקום לבחון מחדש מדיניות זו.
       
היו"ר משה כחלון:
       
       חבר הכנסת נסים זאב, שאלה נוספת.
       
נסים זאב (ש"ס):
       
       אדוני סגן השר, כשאדם היה המפרנס היחיד בביתו והיום הוא כלוא בבית-הסוהר, למה מצפים? מי יפרנס את המשפחה, אם הוא היה מפרנס יחיד? אני אומר: אפילו ליום אחד. למה משפחה פה צריכה בכלל לסבול? למה לא באופן אוטומטי המשפחה הזאת זכאית לפחות שהמדינה תישא באחריות לאותה משפחה, כי אין מי שיפרנס את המשפחה?
       
סגן שר הרווחה אברהם רביץ:
       
       גם אם זה יום אחד, ההורה השני, בן הזוג או בת הזוג, יקבלו אפילו ליום אחד. אבל עדיין אנחנו חייבים לבדוק אם ההורה שנשאר, שאיננו במאסר, זכאי, כי יכול להיות שהוא עובד ומרוויח. משום כך, יכול להיות שהוא לא זכאי. לכן, הבדיקה ראויה. בדרך כלל, אסירים עד שלושה חודשים ממשיכים לקבל, והנושא הוא מעבר לשלושה חודשים. הפרקטיקה מראה, שלאחר שלושה חודשים יש לא מעטים, נשים וגברים, שמתחילים לעבוד ואין להם זכאות.
       
היו"ר משה כחלון:
       
       תודה רבה. שאילתא מס' 2812 של חבר הכנסת איתן כבל.
       
איתן כבל (העבודה - מימד - עם אחד):
       
       זו אותה שאלה. אני יכול להמשיך בשאלה נוספת?
       
סגן שר הרווחה אברהם רביץ:
       
       יש לי משהו נוסף בשבילך, ואחר כך תשאל את שאלתך הנוספת, חבר הכנסת איתן כבל.
       
2812. מתן קצבאות לאסירים
       
חבר הכנסת איתן כבל שאל את שר הרווחה
       ביום ה' באדר ב' התשס"ה (16 במרס 2005):
       
       מתחקיר פנימי שנערך במוסד לביטוח לאומי עולה, כי המוסד משלם קצבאות לאסירים שעם כניסתם לכלא נשללה מהם, על-פי חוק, הזכות לקצבה מהמדינה.
       
       רצוני לשאול:
       
       1. האם המוסד לביטוח לאומי ושירות בתי-הסוהר מתואמים בעניין זה, ואם לא – מדוע?
       
       2. כיצד יתוקן המצב?
       
סגן שר הרווחה אברהם רביץ:
       
       1-2. המוסד לביטוח לאומי ושירות בתי-הסוהר תיאמו ביניהם העברת דיווח שוטף המצוי בידי שירות בתי-הסוהר לגבי אסירים הנמצאים בבתי-הכלא. מאז 2004 מתבצע שימוש שיטתי במידע על אוכלוסיית האסירים כדי להבטיח כי גמלת הקיום תופסק כאשר הזכאי לה נמצא בכלא. יצוין כי המידע מאפשר גם התאמת הגמלה להרכב המשפחה, לדוגמה: כשראש המשפחה במאסר אך אשתו וילדיו בקהילה וזכאים לגמלת קיום.
       
היו"ר משה כחלון:
       
       שאלה נוספת, בבקשה.
       
איתן כבל (העבודה - מימד - עם אחד):
       
       אדוני סגן השר, אני רוצה להפנות אותך לבעיה אחרת שנוגעת לאותו נושא, והיא קצבת ילדים. קורה לא אחת, ואני מכיר יותר ממקרה אחד, שאבי המשפחה בבית-הכלא, והילדים זכאים לקבל את הקצבה, וקורה שבעת שבתו בכלא התברר שהאב לא שילם ביטוח לאומי במהלך כזה או אחר של חייו. אז יש הסנקציה, שהביטוח הלאומי מונע העברת קצבת הילדים, מפני שהאב - שבכלל נמצא בבית-הסוהר - לא שילם את הביטוח הלאומי בשלב כזה או אחר של חייו. אני חושב שזאת סנקציה שאיננה ממין העניין. אני באופן אישי, יחד עם חברים, שקלנו להגיש בג"ץ בעניין הזה.
       
סגן שר הרווחה אברהם רביץ:
       
       אני רוצה לייתר את הצורך להגיש בג"ץ, ואני מודיע לך בזה, שאם הדבר הזה היה, הוא בניגוד לחוק. לא מפסיקים קצבת ילדים, בין שהוא בכלא ובין שהוא לא בכלא. קצבת הילדים ניתנת בין שהוא משלם ובין שאיננו משלם. לפעמים אנחנו תובעים את האבא, אם הוא קיים בסביבה, למשפט, אבל אנחנו, כביטוח לאומי, משלמים ללא כל קשר אם האבא שילם או לא שילם. אם יש מקרים כאלה הידועים לך, אני מבקש ממך שתעביר לי את הפרטים.
       
איתן כבל (העבודה - מימד - עם אחד):
       
       אני יודע על מקרה אישי, ואני לא הייתי בבית-הכלא, וגם לא מתכוון להיות, בעזרת השם. לפני שנים התברר לי שבמשך שנה לא שילמתי ביטוח לאומי. אשתי קיבלה הודעה, שאם לא אסדיר את העניין, קצבת הילדים תקוזז לה.
       
סגן שר הרווחה אברהם רביץ:
       
       זאת היתה גנבה של המדינה אם היא היתה עושה את זה. לא הייתי שר אז. אבדוק את זה.
       
היו"ר משה כחלון:

	שאילתא מס' 2819, של חבר הכנסת משה כחלון: לימודי נהיגה לנכים.


2819. לימודי נהיגה לנכים
       
חבר הכנסת משה כחלון שאל את שר הרווחה
       ביום ה' באדר ב' התשס"ה (16 במרס 2005):
       
       נודע לי, שבשל מחסור בכלי רכב, נכים המעוניינים ללמוד נהיגה ממתינים שנה עד שנתיים עד לקבלת השיעורים.
       
       רצוני לשאול:
       
       1. האם הטענה נכון? 
       
       2. אם כן – למה אין משתמשים בכלי רכב פרטיים, שיכולים לספק את השירות בעלויות נמוכות, כדי ללמד נכים נהיגה?
       
       3. האם ננקטת מדיניות שונה כלפי נכים המרותקים לכיסאות גלגלים וכלפי נכים ניידים, ואם כן – מדוע?
       
סגן שר הרווחה אברהם רביץ:
       
       1. הטענות בדבר המתנה ממושכת לשיעורי נהיגה לנכים היו נכונות עד תחילת שנת 2003. זמן ההמתנה הממוצע עד תחילת שיעורי הנהיגה היה אז כשנה. במהלך 2003 רכש המוסד לביטוח לאומי רכב שני ללימוד נהיגה וזמן ההמתנה התקצר לכחודשיים. כלי הרכב מופעלים כעשר שעות בממוצע ביום. ב-2004 נרכש רכב שלישי, והוא כבר מצוי בהליך אבזור ויופעל בקרוב מאוד. כך יעמדו לרשות אוכלוסיית הנכים שלושה כלי רכב ללימוד נהיגה.
       
       2. אין זה מעשי לתת שיעורי נהיגה לנכים עם נכויות קשות ומגוונות ביותר באמצעות כלי רכב פרטיים. לימוד הנהיגה אפשרי לנכים אלה רק בעזרת כלי רכב מאובזרים במגוון רחב מאוד של אמצעי עזר, וזאת כדי לענות על צורכי הלומדים. 
       
       אציין כי עלות כל רכב מאובזר כנדרש – ואני מדבר רק על האביזרים - הינה מיליון שקלים. 
       
       אציין עוד, כי במהלך מאי-יוני 2005 ישלים המוסד לביטוח לאומי את המכרז לבחירת בית-ספר לנהיגה שיפעיל את שלושת כלי הרכב. בינתיים אנחנו מפעילים זאת כמשרד, אבל אין לנו עניין להמשיך, ואנחנו מוציאים את זה לשוק החופשי.
       
       3. המדיניות היא לאפשר לימוד נהיגה לפרופיל הנכים הקשים ביותר, המשותקים באופן מלא בגפיים התחתונות, ולעתים עם מוגבלות בגפיים העליונות. רוב רובם של הנכים האלה ינהגו תוך כדי ישיבה על כיסא הגלגלים, המועבר עם מעלון לתוך הרכב המיוחד. נכים המסוגלים להתנייד בכוחות עצמם יכולים להיכנס, גם אם תוך קושי, לרכב מותאם לצורכיהם ובו אבזור בסיסי המאפשר להם ללמוד נהיגה. המדיניות היא למקד מאמץ לעזרת הנכים המרותקים לכיסאות גלגלים ועם בעיות הניידות הקשות ביותר.
       
       אדוני יכול לשאול שאלה נוספת, אף שאתה היושב-ראש.
       
היו"ר משה כחלון:
       
       זה בסדר. מבחינתי העניין טופל, משום שנגעת בעניין של הוצאת המכרזים החוצה. שנה זה המון זמן, חודשיים זה הרבה זמן, אבל אני מבין שעכשיו העניינים מסתדרים. תודה רבה, אדוני. 
       
       שאילתא מס' 2843, של חבר הכנסת חיים כץ – אינו נוכח.
       
2843. הכרה בארגונים המייצגים נפגעי פעולות איבה

חבר הכנסת חיים כץ שאל את שר הרווחה
       ביום י"ב באדר ב' התשס"ה (23 במרס 2005):
       
       כיום מייצג ארגון נפגעי פעולות האיבה הן את ההורים השכולים והאלמנות והן את הנכים והפצועים. נודע לי, כי משרדך מכיר בארגון אחד המייצג את נכי פעולות האיבה והאלמנות ומסרב להכיר בשני ארגונים המייצגים את הקבוצות הללו בנפרד. 
       
       רצוני לשאול:
       
       1. האם נכון הדבר? 
       
       2. אם כן – מדוע משרדך אינו מכיר בשני ארגונים נפרדים, בדומה לארגון "יד לבנים" וארגון נכי צה"ל המייצגים את נפגעי מערכות ישראל ואת החללים?
       
תשובת סגן שר הרווחה אברהם רביץ:
(לא נקראה, נמסרה לפרוטוקול)
       
       1. המוסד לביטוח לאומי מכיר בארגון נפגעי פעולות האיבה כארגון היציג היחיד. על-פי הוראות סעיף 4א לחוק התגמולים לנפגעי פעולות איבה, ארגון יציג הוגדר כארגון המייצג את המספר הגדול ביותר של זכאים לתגמול על-פי חוק זה. בהתאם לקביעה החוקית הזאת, ההכרה נתונה לארגון יציג אחד בלבד המייצג את הנכים ואת משפחות חללי פעולות האיבה.
       
       2. המוסד פועל בהתאם להוראות החוק, ולכן הוא אינו יכול להכיר בשני הארגונים הנוספים שבגינם מועלית השאילתא. אם ישתנו הוראות החוק וייקבע אחרת, יפעל המוסד לביטוח לאומי בהתאם לכך.
       		
היו"ר משה כחלון:
       
       שאילתא מס' 2853, של חבר הכנסת עסאם מח'ול: סניף הביטוח הלאומי בוואדי-עארה. 
       
2853. סניף הביטוח הלאומי בוואדי-עארה 
       
חבר הכנסת עסאם מח'ול שאל את שר הרווחה
     ביום י"ט באדר ב' התשס"ה (30 במרס 2005):
       
       ב-6 בינואר 2005 הגישה תושבת אום-אל-פחם תלונה במשטרת חדרה-חוף, תיק מס' 3169/2005, בגין איומים, התחזות לעובד ציבור והטרדה מינית בשטח ובקרבת משרדי הביטוח הלאומי ובלשכת התעסוקה.
       
       רצוני לשאול:
       
       1. כיצד יובטח שלומן של הפונות מיישובי ואדי-עארה לסניפי הביטוח הלאומי?
       
       2. האם יאופשר לתושבות ואדי-עארה לקבל את שירותי הביטוח הלאומי באום-אל-פחם?
       
סגן שר הרווחה אברהם רביץ:
       
       1. התלונות על הטרדות מתייחסות למקרים שאירעו כביכול בלשכת התעסוקה בחדרה, ולא בסניף המוסד לביטוח לאומי. בבירור שקיים המוסד לביטוח לאומי עם מנהל לשכת התעסוקה נמסר כי הוגשה תלונה במשטרה, והמטריד אינו מופיע יותר במקום.
       
       2. תושבי ואדי-עארה יכולים לקבל את שירותי המוסד לביטוח לאומי בנקודת השירות של המוסד באום-אל-פחם. לפי בקשתך, יכולים לקבל גם שם את השירות. 
       
היו"ר משה כחלון:

	שאלה נוספת, בבקשה. 

עסאם מח'ול (חד"ש-תע"ל):
       
       אדוני סגן השר, אני מודה על התשובה, שהיא גם עניינית וגם מבטיחה. דבר שני, יש ריכוז אוכלוסייה ערבית גדול בוואדי-עארה, ויש משרדי ביטוח לאומי טובים, מרווחים, בתוך היישוב. למה כל השירותים של הביטוח הלאומי לא מרוכזים במקום הזה, לפחות לאותה אוכלוסייה שבין כה וכה מגיעה למקום הזה?
       
סגן שר הרווחה אברהם רביץ:
       
       מאוד מעניין, יש לך שאילתא אחרת שאשיב עליה אחר כך, ששם אתה דורש הפוך: שיפזרו דווקא את השירותים במקום נוסף, בניגוד לשאלה הזאת, שאתה מבקש ריכוז. אני מתאר לעצמי שהתשובה, לו היתה השאלה נשאלת במשרד, היתה אומרת שאין לנו מספיק תקציבים לפתוח סניפים נוספים בכל מקום. זאת התשובה הרגילה, אבל היא נורא משעממת.
       
עסאם מח'ול (חד"ש-תע"ל):
       
       אבל זה סניף קיים.
       
סגן שר הרווחה אברהם רביץ:
       
       צריך לבדוק את הדבר הזה. הדברים שלך נרשמו בפרוטוקול, אנחנו נוהגים לעקוב אחר הפרוטוקול, ונבדוק את זה.
       
היו"ר משה כחלון:
       
       תודה רבה. שאילתא מס' 2894, של חבר הכנסת טל, ושאילתא מס' 2895, של חבר הכנסת משה גפני, שנוכח: השירות בסניפי הביטוח הלאומי.

       
2894, 2895. השירות בסניפי הביטוח הלאומי
       
חבר הכנסת דוד טל שאל את שר הרווחה
       ביום י"ט באדר ב' התשס"ה (30 במרס 2005):
       
       לפי סקר שפורסם לאחרונה, פקידים רבים בסניפי הביטוח הלאומי מגלים חוסר בקיאות בתחומם ומוסרים מידע לא מדויק ולא מלא לאזרחים הפונים באמצעות הטלפון.
       
       רצוני לשאול:
       
       1. האם הידיעה נכונה? 
       
       2. אם כן - אילו דרכים ינקוט משרדך כדי לשפר משמעותית את השירות לאזרח?
       
חבר הכנסת משה גפני שאל את שר הרווחה
       ביום י"ט באדר ב' התשס"ה (30 במרס 2005):
       
       לפי תחקיר שפורסם ב"ידיעות אחרונות", יש ליקויים רבים בשירות הניתן על-ידי עובדי המוסד לביטוח לאומי, כגון מסירת מידע שאינו מדויק ומלא, חוסר אדיבות, ובחלק מהסניפים אף זמן המתנה ממושך למענה טלפוני.
       
       רצוני לשאול:
       
       1. האם נבדקו הטענות על-ידי משרדך?
       
       2. אם כן – מה העלתה הבדיקה ומה ייעשה בנדון?
       
       3. אם לא – מדוע?
       
סגן שר הרווחה אברהם רביץ:
       
       בעקבות ממצאי הסקר שהצביע על ליקוי באיכות השירות לפונים לביטוח הלאומי בקבוצת סניפים, בדקה הנהלת המוסד לביטוח לאומי את הטענות והוציאה הנחיות לתיקון הליקויים. היא גם מודה שאכן הליקויים היו.
       
       הנהלת המוסד לביטוח לאומי היתה מודעת לבעיות ההמתנה ולצורך לשפר את השירות לאזרח בסניפים שונים. המוסד לביטוח לאומי משקיע משאבים רבים לשיפור השירות לאוכלוסייה, ונושא זה הוצב בעדיפות טיפול גבוהה. 
       
       במהלך שנת 2005 המוסד לביטוח לאומי מבצע שיפור במערכות ממוחשבות לייעול תהליכי העבודה ולפישוטם וכדי להקל על האזרח במיצוי זכויותיו. בחודשים הקרובים ייפתח מוקד טלפוני ארצי למידע, אשר יתמחה במתן שירות טלפוני מיידי ויקל על המבוטחים בקשר עם המוסד לביטוח לאומי.
       
       זאת ועוד: כדי לשפר את השירות לאזרח מתוכננת סדרת תוכניות ופעולות הדרכה מיוחדות לעובדי הסניפים, תוכניות להעמקת הידע המקצועי וסדנאות שירות לאזרח, וכן הרחבה והפעלה של אמצעים טכניים נוספים, כדוגמת דלפקי שירות אינטרנט ומוקדי מידע.
       	
       הנהלת המוסד לביטוח לאומי מאמינה, כי בתהליך שיטתי ורצוף היא תביא לידי צמצום משמעותי של בעיות ההמתנה ולשיפור הידע ואיכות השירות למבוטחים.
       
       אציין כי נושא השירות לאזרח יעמוד גם על סדר-יומי ואפעל לשיפורו, לרבות באותם תחומים שפורסמו בסקר.
       
       אני רוצה להוסיף בעל-פה ולומר לך, חבר הכנסת גפני, שאני בדקתי לצורך מתן התשובה ושאלתי שאלה: מה מספר הבעיות שיכולות להתעורר בכל תחום שהפקיד או הפקידה יצטרכו להיות מיומנים לענות עליו? אז יש תחומים שאותו פקיד שפונים אליו טלפונית צריך ידע מיידי לגבי 200 שאלות, זה הממוצע, 200 שאלות בכל תחום בביטוח הלאומי. אין כל ספק שעם התפתחות השירות של הביטוח הלאומי לפריסה של תחומים רבים ומגוונים, אנחנו באמת נהיה חייבים לקדם מהר ככל האפשר את הטכנולוגיה המתפתחת, כך שאפשר יהיה, ללא מגע יד אדם, לצלצל או להתקשר דרך האינטרנט למוקדים האלה ולקבל תשובות און-ליין, באופן מיידי, על מגוון השאלות הרבות הקיימות.


היו"ר משה כחלון:
       
       שאלה נוספת לרב גפני.

משה גפני (דגל התורה):
       
       אדוני היושב-ראש, אדוני סגן השר, כאשר הגשתי את השאילתא אתה עדיין לא היית סגן שר, ויכול להיות שהייתי שואל אותך במישרין. על כל פנים, אני מצטער על נוסח השאילתא כפי שהובאה, שכאילו יש הכללה של כל עובדי המוסד לביטוח לאומי, ולא היא. הכוונה היא באופן מדויק לגבי הסקר. זה מסתמך על הכתבה בעיתון, וזה מופיע גם בשאילתא. יש עובדים בביטוח הלאומי שעושים עבודה מסורה, ואני משוכנע וסמוך ובטוח שבעזרת השם, אחרי שאתה נמצא בתפקיד ואתה ממונה על הביטוח הלאומי, אכן השירות ישתפר, מכיוון שחלק גדול מהאזרחים נזקקים לשירותים של הביטוח הלאומי בצורה כזאת או אחרת וכל שיפור הוא באמת לתועלת הציבור.

סגן שר הרווחה אברהם רביץ:
       
       תודה רבה. אני שמח ששאלת את השאילתא, כי בינתיים זכיתי לקומפלימנט ממך וגם לברכות. זה כדאי.

היו"ר משה כחלון:
       
       זה תמיד טוב. שאילתא מס' 2911, של חבר הכנסת עסאם מח'ול: הקמת סניף של הביטוח הלאומי בסח'נין.

2911. הקמת סניף של הביטוח הלאומי בסח'נין
       
חבר הכנסת עסאם מח'ול שאל את שר הרווחה
       ביום כ"ו באדר ב' התשס"ה (6 באפריל 2005):
       
       היישובים סח'נין, עראבה ודיר-חנא מונים כ-50,000 תושבים. לכ-6,000 מהם תיקים פעילים במוסד לביטוח לאומי. לדעתי, הדבר מצדיק הקמת סניף במקום. למרות זאת, מתנהלים מגעים לפתוח סניף באזור התעשייה בתרדיון, מחוץ לתחומי שלושת היישובים. 
       
       רצוני לשאול:
       
       1. האם ידוע למשרדך על התאמת בניין בסח'נין לצורכי הביטוח הלאומי?
       
       2. האם יורה משרדך על הקמת הסניף בסח'נין, ואם לא – מדוע?
       
סגן שר הרווחה אברהם רביץ:
       
       1. מינהלת הביטוח הלאומי החליטה זה כבר לבצע שינוי ארגוני בסניפי השירות באזור הגליל, ובתוך כך להקים סניף משנה באזור סח'נין, אשר ישרת את תושבי יישוב זה ואת היישובים הסמוכים. זאת במגמה לשפר ולייעל את השירות לתושבי האזור כולו.
       
       אשר למיקומו של הסניף: העניין ניבחן בפורומים שונים של המוסד לביטוח לאומי והוחלט למקם את הסניף באזור התעשייה תרדיון.
       
       המוסד לביטוח לאומי מצוי בשלבי עבודה מתקדמים להשלמת ההיערכות לפתיחתו של הסניף החדש, אשר ישפר משמעותית את שירותי הביטוח הלאומי לתושבי האזור.
       
       2. כאמור, הסניף ממוקם בתרדיון ולא בסח'נין. זאת מטעמים מקצועיים של הנהלת הביטוח הלאומי, ואני משער שההחלטה התבססה על ראייה רחבה של היתרונות שבמיקומו שם. זה נמצא כנראה במרכז כמה יישובים. אני לא מכיר את הגיאוגרפיה של המקום, אבל אני מקווה שאלה שהכתיבו לי את התשובה ביקרו שם לפחות.

היו"ר משה כחלון:
       
       שאלה נוספת, בבקשה.

עסאם מח'ול (חד"ש-תע"ל):
       
       אדוני סגן השר, צר לי לחשוב שהטעו אותך, כי המיקום של האזור התעשייתי הוא בדיוק מחוץ לכל האזור שבו נמצאת האוכלוסייה. מדובר שם על אוכלוסייה של לפחות 50,000 תושבים. העיר המרכזית היא סח'נין, מחציתם נמצאים בסח'נין עצמה, ויש שם 6,000 מקבלי שירות. לתקוע את המוסד לביטוח לאומי במקום שהוא מחוץ לעיר סח'נין, בצד המערבי, החיצוני, של כל היישובים כולם, זה לחייב את צורכי השירותים האלה גם בהוצאות, גם בסבל של נסיעה מדי יום למקום אחר, וזה פשוט מתעלם מהדרישה, שגם אושרה והיתה מוסכמת על המוסד לביטוח לאומי עד שנת 2000, לפתוח את הסניף הזה בתוך סח'נין. אז הם גם יצרו מגעים עם מישהו שיש לו בית להשכרה וסיכמו אתו שיכניס שינויים במבנה הזה, והוא אכן הכניס והשקיע ועשה את השינויים האלה, ואחר כך, מסיבות פוליטיות ולא מקובלות, לא לעניין, העבירו את הסניף לאזור התעשייה, שהוא מרוחק והוא מנוכר. אני חושב שראוי "לעשות חושבים" פעם נוספת לגבי המקום הזה, שמגיעה אליו אוכלוסייה שקשה לה לזוז וקשה לה לעבור ממקום למקום באופן יומיומי.
       

סגן שר הרווחה אברהם רביץ:
       
       חבר הכנסת עסאם מח'ול, אני באמת סבור שזה שווה בדיקה נוספת, במיוחד כשאתה אומר שיש הסכם עם האיש ההוא שהכין את הבניין.

עסאם מח'ול (חד"ש-תע"ל):
       
       כן, בהסכמת הביטוח הלאומי, שהוא יתאים אותו לצורכי הביטוח הלאומי. זה משנת 2000.
       
סגן שר הרווחה אברהם רביץ:
       
       בסדר, אני רושם את זה לפני. נראה לי שזה שווה בדיקה נוספת.
       
היו"ר משה כחלון:
       
       תודה רבה. אנחנו עוברים לשאילתא מס' 2939, של חבר הכנסת עסאם מח'ול: קיצוץ בתקציב מרכז היום בבאקה-אל-ע'רביה.
       
2939. קיצוץ בתקציב מרכז-היום בבאקה-אל-ע'רביה
       
חבר הכנסת עסאם מח'ול שאל את שר הרווחה
       ביום כ"ו באדר ב' התשס"ה (6 באפריל 2005):
       
       ב-2004, בעקבות שאילתא שהגשתי, בוטל קיצוץ בשיעור של 66% בתקציב מרכז-היום לקשיש של עמותת "גיל הזהב", המשרת קשישים סיעודיים בבאקה-אל-ע'רביה ובאזור בכלל. ב-2005  קוצץ התקציב פעם נוספת בשיעור של 66%.
       
       רצוני לשאול:
       
       1. מדוע קוצץ התקציב בשנית?
       
       2. האם תוחזר מסגרת התקציב שאושרה כתקנה?
       
       3. אם לא – איזה פתרון מוצע לקשישים שנותרו ללא מסגרת?
       
סגן שר הרווחה אברהם רביץ:
       
       1. התגבור התקציבי המיוחד שניתן ב-2004 למרכז-היום ניתן לפי שיקול דעת השר לשעבר במשרד הרווחה. 
       
       אני לא יודע אם זה מוסבר בהמשך, אבל ביקשתי הסבר בעל-פה, אז מה אם זה השר ההוא שעשה דבר טוב? אני צריך לעשות משהו רע? לא נראה לי. אבל הסבירו לי שזה היה מחוץ לגדר התקציב, וזה לא נכנס כהתחייבות לשנים רבות - יש לי שם אנשים שיודעים להסביר, אצלי במשרד. על כל פנים, אני מוכרח להקריא את התשובה ואולי בהמשך נבין יותר.

       התקציב למרכז-היום לא קוצץ ב-2005. התקציב לכל מרכזי-היום הוא 90% מהתקציב שניתן להם בתחילת 2004, ובמהלך השנה  יוקצו  10% נוספים. כן יצוין, כי באמצע שנת התקציב וגם לקראת סוף שנת התקציב מתבצע, מדי שנה, ויסות תקציבים מיישובים שלא ניצלו את מלוא משאביהם ליישובים הפועלים בתנאי תת-תקצוב. לכן גם אין להשוות את תקציב תחילת 2005 לתקציב סוף 2004. 
       
       התקציב המועבר לרשויות מקומיות עבור מרכזי-היום מתבסס על הקריטריון של מספר הזקנים המוגבלים ביישוב.
       
       2.  כאמור, ב-2004 באקה-אל-ע'רביה קיבלה תוספת תקציבית מרזרבת הנהלת המשרד. בשלב זה לא מתוכנן תגבור תקציבי של מרכז-היום הזה, המתפקד יותר כמועדון מאשר כמרכז-יום, מאחר שעדיין אין לו הסכם עם המשרד, והובאו לידיעת השירות לזקן במשרד הרווחה תלונות חמורות על דרך ניהול העמותה, אשר הועברו לבדיקת רשם העמותות. רק לאחרונה דאגה העמותה להמציא אישור ניהול תקין, ובתחילת יוני תבוצע בדיקה של מפקח השירות לזקן וניתן יהיה לקבל דוח מקצועי על תפקוד המעון. 
       
       3. תקציב מרכזי-היום שבידי משרד הרווחה הוא נמוך ואינו מאפשר מתן מענה לכל הקשישים הזקוקים לעזרה. התקציבים בתחום הסיוע לקשיש מצויים בידי שירותי הרווחה בבאקה-אל-ע'רביה, והעובדים הסוציאליים ביישוב קובעים סדרי עדיפויות בהקצאתם כדי לענות על צרכים של חלק מן הקשישים.
       
       צורף אלי גם דף חשבון שמראה שבתחילת שנת 2004 הסכום שהוקצב לצורך זה היה 149,000 ובתחילת שנת 2005 הוא עלה ל-170,000. זה לא סוף פסוק, אלא לקראת סוף שנה הנוהג היה כזה שהוספו הקצבות נוספות אחרי התחשבנות עם מועצות אחרות שלא מימשו את כלל התקציב. לכן יש כאן לא ממש הבטחה, אני רואה, אבל במרומז לפחות נאמר שלקראת סוף 2005 ייערך אותו חשבון שוב, ובהחלט יש סיכוי טוב שתהיה אותה תוספת של 10% כפי שהיה נהוג בשנים קודמות.  
       
היו"ר משה כחלון:
       
       שאלה נוספת, בבקשה.
       
גאלב מג'אדלה (העבודה - מימד - עם אחד):
       
       אדוני, חבר הכנסת מח'ול אמר לך שזה היישוב שלי?
       
עסאם מח'ול (חד"ש-תע"ל):
       
       לא בשאילתא בכל אופן, עכשיו אני אודה. אדוני סגן השר, אני חושב שכאן יש בעיה בגישה של המשרד, כי לפני שנה, ואני נותן רק את הנתונים כדי שיהיה ברור על מה אנחנו מדברים - בשנת 2002 המשרד הקצה למרכז-היום תקציב בסך 455,000 שקל, בשנת 2003 – 347,000, ובשנת 2004 – 149,000, וסגן השר אומר עכשיו שזה יכול להגיע ל-170,000. 
       
סגן שר הרווחה אברהם רביץ:
       
       לא, הוקצב כבר בשנת 2005,  170,000 ומשהו שקל. 
       
עסאם מח'ול (חד"ש-תע"ל):
       
       אני חושב שלעין, אפילו בלי להיות מומחה, ברור שאם המגמה הזאת לא תשתנה - זאת אומרת זה מה ששכנע את השר אורלב בזמנו, שעם הנתונים האלה לגבי יישוב, לגבי מרכז כזה, שאמור לשרת אוכלוסייה של כ-60,000 תושבים באזור, אז אין אופציה: או שסוגרים את זה ושולחים את כל הזקנים, את כל הקשישים לגורלם, או שנוקטים צעד. והצעד הדרוש עכשיו הוא להחליט כמו שהיה, התקדים שהיה בשנה שעברה, להחזיר את זה לפחות לרמה של מה שהיה בשנה שעברה, אחרת האווירה במשרד תהיה לסגור את העסק הזה ולפגוע בעשרות קשישים ולזרוק אותם. 
       
היו"ר ראובן ריבלין:
       
       זכותו של חבר הכנסת לברר עניין, חבר הכנסת מח'ול; השר הבין את שאלתך. 
       
סגן שר הרווחה אברהם רביץ:
       
       אני מבקש להשיבך, אולי לא הבהרתי את עצמי קודם מספיק טוב, כי קראתי מן הכתב, אבל בתורה שבעל-פה אפשר להסביר את זה באופן הכי פשוט. התקציב של 2005, שזאת השנה שאנחנו נמצאים בה, עלה על 2004 בכ-30,000 שקל. עלה, אלא שב-2004, ואני מדבר על תחילת השנה, הוא היה 140,000 ומשהו, ופה אנחנו מתחילים את השנה ב-170,000 ומשהו. זאת אומרת שזה עלה על התקציב של השנה שעברה. אלא שיש לי תוספת לומר. התוספת שהעלתה בסוף השנה את התקציב, זה היה לפי התחשבנות של סוף שנה, ואת זה אני יכול לומר לך, אני מכיר את זה היטב גם מהיותי פעם יושב-ראש ועדת הכספים. בסוף השנה יש התחשבנות מחדש, והיא בנויה על אי-ניצול, ואם יש אי-ניצול במקום אחד, יש כסף פנוי להעביר למקום שיש תת-תקצוב. זה מה שנעשה ב-2004, ולכן גם אמרתי שזה ייעשה גם ב-2005, בסוף השנה תיעשה התחשבנות, ואני חושב, כפי שבכל השנים היה תת-ניצול של תקציבים, שבהחלט אפשר יהיה לתת תשובות מתאימות, כפי שניתנו בפעם הקודמת גם לגבי באקה-אל-ע'רביה. 
       
היו"ר ראובן ריבלין:
       
       אני מאוד מודה לשר הרווחה, שמגדיר את עצמו כסגן שר הרווחה, משום מה, אני לא יודע למה, אבל אני מודה לשר הרווחה אברהם רביץ על כל השאילתות, על התשובות המפורטות שנתן לחברי הכנסת שהיו נוכחים כמובן כדי לקבל את התשובות. 
       
       צריך לציין שחבר הכנסת מח'ול תמיד נוכח, הוא שואל שאלה וכשמבקשים להשיב עליה תשובה הוא נמצא. לצערי הרב, היו כמה חברי כנסת שביקשו להשיב להם תשובה, והם דורשים בדרך כלל שיענו להם תשובות, והם לא היו נוכחים, בשעה מאוד נוחה. יש חוק חסינות חברי הכנסת שמאפשר תנועה חופשית לחברי הכנסת, רק צריך לזכור שהם רשאים גם לבקר מפעם לפעם בכנסת. 
       
       רבותי חברי הכנסת, תמו השאילתות לשר הרווחה. השאילתות האחרות נדחו לתאריך אחר על-פי בקשת השר. 
       

הצעת חוק להסדרת תוצרת אורגנית, התשס"ה-2005 
       [מס' 3179; "דברי הכנסת", כרך 198, עמ' 8802; מושב שני, חוב' כ"ב, עמ'  , וחוב' ל"ז, 
עמ'  ;  נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי, לפנינו הצעת חוק להסדרת תוצרת אורגנית. אני אבקש מיושב-ראש הוועדה להביא בפני הכנסת את החוק לקריאה שנייה ושלישית מטעם הוועדה. 
       
       קיבלתי מכתב משר הבריאות, אשר הוא המסתייג העיקרי לחוק ויש לו הסתייגויות רבות, שבו הוא מבקש להביע את הסתייגויותיו, אלא אם כן יבקש ממני, או על כל פנים לפי לשון החוק, יורה לי יושב-ראש הקואליציה שלא לפעול - - - 

גדעון סער (הליכוד):
       
       אני לא יכול להורות לך, אני יכול רק לבקש ממך. 

היו"ר ראובן ריבלין:
       
       לא להורות לי, אלא להורות לי למשוך בחזרה, לכן אני אומר להורות. הואיל ואתה לא יכול לחייב אותי לעשות דבר שהתקנון מחייב אותי, להורות לי למשוך את הדבר או לא להצביע, כי דבר זה אני יכול לעשות. לשון הציווי כאן היא לא לשון מתריסה. 
       
אמנון כהן (יו"ר ועדת הכלכלה):
       
       ואכן אנחנו מצפים שאדוני יושב-ראש הקואליציה יבקש זאת מיושב-ראש הכנסת.
       
היו"ר ראובן ריבלין:
       
       קודם כול נציג את החוק, כי אני צריך לצלצל, כמובן. אני מבקש להתחיל לצלצל, כי בכל מקרה לא תהיינה הנמקות להסתייגויות, אלא רק הצבעה, ולכן אני אבקש להתחיל לצלצל. בבקשה. 
       
אמנון כהן (יו"ר ועדת הכלכלה):
       
       אדוני היושב-ראש, כנסת נכבדה, אני מתכבד להציג בפניכם את הצעת החוק להסדרת תוצרת אורגנית, התשס"ה-2005, לקריאה שנייה ולקריאה שלישית.
       
       את הצעת החוק יזמו בשעתו חבר הכנסת אבשלום וילן ויושב-ראש ועדת הכלכלה לשעבר, השר שלום שמחון. חבר הכנסת וילן המשיך להובילה גם לאחר ששמו של חבר הכנסת שמחון נמחק מהצעת החוק עם מינויו לשר בכנסת החמש-עשרה. אני מבקש לברך אותם במעמד זה על יוזמתם החשובה, על הצעת החוק החשובה.  
       
       לאחר שהוחל על הצעת החוק דין רציפות בכנסת הנוכחית, הקדישה ועדת הכלכלה ישיבות רבות לדיון בה, והיא הונחה על שולחן הכנסת, לקריאה שנייה ולקריאה שלישית, ביום 28 ביולי 2004. 
       
חיים אורון (יחד):
       
       אדוני היושב-ראש, היוזמה התחילה כאשר הייתי שר החקלאות. 
       
אמנון כהן (יו"ר ועדת הכלכלה):
       
       כמה גלגולים, כמה זמן. 
       
היו"ר ראובן ריבלין:
       
       חשוב לציין לפרוטוקול, שהיוזמה החלה בשנת 1996. 
       
חיים אורון (יחד):
       
       בשנת 1999. 
       
היו"ר ראובן ריבלין:
       
       1996 זו תקופת שלטונו של ביבי. אנחנו מדברים על ברק. 
       
אמנון כהן (יו"ר ועדת הכלכלה):
       
       וממשלה אחרת בסופו של דבר תעביר את זה בוועדה שלנו.
       
       להצעת החוק צורפו הסתייגויות של שר הבריאות, שעיקרן מחלוקות על חלוקת הסמכויות בינו ובין שר החקלאות ופיתוח הכפר.
       
       לאחר שיושב-ראש הוועדה דאז הציג את הצעת החוק, הוחלט לדחות את ההצבעה על מנת לאפשר לשני השרים האמורים להידבר פעם נוספת ולנסות להגיע לפשרה במחלוקת ביניהם. ואכן, ביום 2 במרס 2005 פניתי ליושב-ראש הכנסת בבקשה לאשר במליאת הכנסת בקשה לדיון חוזר בהצעת החוק, והכנסת אישרה בקשה זו ביום 14 במרס 2005.
       
       הוועדה קיימה דיון חוזר בהצעת החוק. במהלך הדיון התברר, כי המחלוקת בין שר הבריאות לשר החקלאות נותרה בעינה.
       
חיים אורון (יחד):
       
       מאילו מפלגות הם?
       
אמנון כהן (יו"ר ועדת הכלכלה):
       
       שניהם מהליכוד. המאבק הוא לא בין השרים, המאבק הוא בין המשרדים, בין אנשי המקצוע. 
       
       על כן החליטה הוועדה להביא את הצעת החוק לקריאה שנייה ולקריאה שלישית, כי אם שרים רבים ביניהם, והחוק חשוב, הוועדה אמרה: אנחנו בבית הזה נחליט ונכריע. הנוסח שהונח אשתקד הוא אותו נוסח שמופיע היום בחוק שמונח על שולחן הכנסת. נוסח זה מובא כעת להכרעת חברי הכנסת.  
       
       מטרת הצעת חוק זו היא להסדיר את נושא החקלאות האורגנית בישראל. חקלאות אורגנית היא חקלאות העוסקת בייצור תוצרת חקלאית, תוך התחשבות בערכי טבע ושימור קרקע. חקלאות אורגנית תורמת להגנת הסביבה, לשיפור איכות האוויר והמים ולטיוב הקרקע, כל זאת תוך הימנעות משימוש בכימיקלים ובחומרים סינתטיים. העוסקים בחקלאות אורגנית נמנעים משימוש בחומרי הדברה ודישון קונבנציונליים ומחייבים הקפדה מרבית לאורך כל שלבי הטיפול בתוצרת, עיבודה ושינועה.
       
       החוק המוצע נועד להגן על הצרכן הישראלי, לקבוע תקני מינימום אחידים לתוצרת אורגנית, וכן להסדיר את הפיקוח על ייצור התוצרת ומכירתה.
       
       על-פי המוצע, הפיקוח ייעשה בידי גופי אישור ובקרה פרטיים שאישר המנהל, שתפקידם לבדוק שהתוצרת האורגנית מיוצרת לפי ההוראות שנקבעו בחוק ובתקנות. דהיינו, תהליכי הייצור והטיפול בתוצרת  יתבצעו כולם במגזר הפרטי, ורק קביעת הכללים והנורמות תיעשה על-ידי השר, כמו גם פיקוח על ביצוע נאות של הוראות החוק באמצעות מפקחים שימנה השר, הכול כמפורט בהצעת החוק.
       
       יודגש, כי תוצרת חקלאית שאושרה כתוצרת אורגנית תסומן בסמל מיוחד, סמל אורגני אחיד, המסמל כי תוצרת חקלאית הנושאת אותו היא אכן תוצרת אורגנית. הצעת החוק אוסרת את הצגתה של תוצרת חקלאית כתוצרת אורגנית, אלא אם כן התיר גוף אישור ובקרה את סימונה בסמל האורגני האחיד, כמו גם את סימונה בסמל בקרה.
       
       ראוי לציין, כי חרף העובדה שהצעת חוק זו הינה הצעת חוק פרטית, ואף שבמהלך הכנתה התעוררו שאלות רבות, נתנה הוועדה את דעתה לכל הבעיות שתשומת הלב הופנתה אליהן וחתרה למצוא להן פתרונות נאותים.
       
היו"ר ראובן ריבלין:
       
       מדוע: אף שהצעת החוק היא פרטית? האם הוועדה מתייחסת בצורה שונה להצעת חוק כיוון שהיא ממשלתית או פרטית? ועדת הכנסת מתייחסת לכל הצעת חוק שעברה במליאה באותה מידה. אני שמח שיושב-ראש הוועדה אומר שהתייחסתם ברצינות רבה לחוק הזה, כמו שתתייחסו לכל חוק אחר. 
       
אמנון כהן (יו"ר ועדת הכלכלה):
       
       לכל חוק אחר, לרבות הצעות חוק ממשלתיות ולרבות כל ההצעות. 
       
אבשלום וילן (יחד):
       
       למען הגילוי הנאות, בקריאה ראשונה אימצתי את כל הצעת החוק של משרד החקלאות, ככתבה וכלשונה. 
       
היו"ר ראובן ריבלין:
       
       נדמה לי שבכנסת הזאת רק קיבלת את האפשרות לדין רציפות. מה שאתה עשית בקריאה הראשונה היה בכנסת החמש-עשרה. 
       
אמנון כהן (יו"ר ועדת הכלכלה):
       
       נכון. ביקשתי דין רציפות. 
       
היו"ר ראובן ריבלין:
       
       הכנסת הזאת קיבלה את כל מה שאימצה הכנסת החמש-עשרה בדין רציפות. 
       
אמנון כהן (יו"ר ועדת הכלכלה):
       
       נכון. כפי שהזכרתי במבוא לדברי, היה ברור מראשית הדיונים בוועדה, כי שרי החקלאות והבריאות חלוקים בשאלת האחריות והפיקוח על המזון האורגני. בעניין זה נאלצנו – אנחנו כוועדה – לקבל הכרעה שלא תאמה את עמדת משרד הבריאות, ועל כן הגיש שר הבריאות הסתייגויות להצעת חוק זו. 
       
גדעון סער (הליכוד):
       
       שני הצדדים למחלוקת נעדרים, וגם סגנית השר. 
       
חיים אורון (יחד):
       
       הסגנית זה חשוב מאוד. 
       
גדעון סער (הליכוד):
       
       הרי מדברים פה על מחלוקת בין משרדים. אני לא מבין את הציניות שלך. 
       
אמנון כהן (יו"ר ועדת הכלכלה):
       
       לכן הם רצו שאנחנו נכריע, ואנחנו נכריע היום. 
       
היו"ר ראובן ריבלין:
       
       חבר הכנסת אורון, שר החקלאות לשעבר, האם בזמנו היה ויכוח בינך לבין שר הבריאות?
       
חיים אורון (יחד):
       
       היה. 
       
אמנון כהן (יו"ר ועדת הכלכלה):
       
       כוונתי היא לעמדת משרד הבריאות, שלפיה יש לפצל את האחריות לתוצרת האורגנית בין שני משרדי ממשלה, כך שלעניין תוצרת טרייה, ימנה שר החקלאות ופיתוח הכפר מנהל מקרב עובדי משרדו,  ולעניין תוצרת מעובדת, ימנה  שר הבריאות מנהל מקרב עובדי משרד הבריאות. 
       
רשף חן (שינוי):
       
       זה לא יכול להיות מקרב עובדי משרדו, זה חייב להיות מישהו חיצוני. 
       
היו"ר ראובן ריבלין:
       
       אבל כך כתוב בחוק שאתה הולך להצביע עליו. כתוב בחוק: רשאי השר למנות אנשים ממשרדו. 
       
אמנון כהן (יו"ר ועדת הכלכלה):
       
       המנהל הוא עובד משרד והוא יפקח. מי שיבצע בפועל הם גופים פרטיים לגמרי. 
       
רשף חן (שינוי):
       
       זה חמור מאוד. יש חובת מכרזים, כל מיני בעיות. 
       
היו"ר ראובן ריבלין:
       
       חבר הכנסת רשף חן, אדוני חבר בוועדה?
       
רשף חן (שינוי):
       
       לא. 
       
היו"ר ראובן ריבלין:
       
       אם אדוני יקרא את החוק, יראה שהחוק אומר בלשון מפורשת: השר רשאי למנות עובדים ממשרדו לפקח על ביצוע חוק זה. כך כתוב. 
       
אילן ליבוביץ (שינוי):
       
       שר החקלאות לא יכול לבוא בדרישה כזאת. 
       
אבשלום וילן (יחד):
       
       אין שם שום מינוי. 
       
חיים אורון (יחד):
       
       אל תתחייב. 
       
אמנון כהן (יו"ר ועדת הכלכלה):
       
       לעומת זאת סברה ועדת הכלכלה, כי נכון יהיה לרכז את כל הסמכויות בתחום התוצרת האורגנית במשרד החקלאות. 
       
        לאור האמור לעיל, אני קורא לכם לדחות את הסתייגויותיו של שר הבריאות ולהצביע בעד הצעת החוק בקריאה שנייה ובקריאה שלישית. 
       
       בהזדמנות זו אני רוצה להודות לצוות הוועדה, ליועצת המשפטית, למנהלת הוועדה, למזכירות ולכל העוזרים על הטיפול בחוק, קידומו והכנתו לקריאה שנייה ולקריאה שלישית, וכמובן לחברי ועדת הכלכלה שהשתתפו בדיונים ולקחו בהם חלק נכבד והגענו עד הלום. נצביע ונעביר אותה. 
       
היו"ר ראובן ריבלין:
       
       תודה רבה ליושב-ראש ועדת הכלכלה. רבותי חברי הכנסת, הואיל ושר הבריאות אינו נוכח, לא יהיה מי שינמק את ההסתייגויות, אבל ההסתייגויות מונחות לפניכם. יש בידי מכתב המבקש ממני לקיים הצבעה, אלא אם כן יאמר לי יושב-ראש הקואליציה שהוא מושך את בקשת השר להצביע על ההסתייגויות. 
       
       מכל מקום, נאמר במכתב, שאם ההסתייגות הראשונה נופלת, השר חוזר בו מכל הסתייגויותיו.

גדעון סער (הליכוד):
       
	- - - 

היו"ר ראובן ריבלין:
       
       אני מאוד מודה ליושב-ראש הקואליציה. ובכן, רבותי, אנחנו חוסכים זמן רב, שכן - - - 
       
       חבר הכנסת אורון, אנחנו בליכוד תורה לומדים, בחשבון אנחנו לא כל כך טובים. 
       
       רבותי חברי הכנסת, אני יכול להרגיע את יושב-ראש הקואליציה, שמאבק זה התקיים בכנסת החמש-עשרה שבראשיתה היתה ממשלה מצד זה ואחר כך מצד אחר, והשר אורון היה שר החקלאות, ושר הבריאות שהיה באותה עת, סנה, התנגד. אני אגיד לך גם למה? שכן השרים מתחלפים, המערכת לא מתחלפת.

גדעון סער (הליכוד):
       
       אני אומר שיש דרך נהדרת לפתור את המחלוקת. אחד השרים מביא את הדברים לממשלה.  הממשלה מכריעה ואז היא מביאה עמדה אחידה.
       
היו"ר ראובן ריבלין:
       
       כן, ובא לציון גואל. ובכן, הממשלה חשבה כנראה שאמנון כהן יכריע יותר טוב. על כל פנים, זה הובא להכרעתנו ואנחנו בקריאה שנייה ושלישית. 
       
       הואיל ואין הסתייגויות בפנינו, שכן השר משך את הסתייגויותיו על-פי המכתב שנשלח אלי - - -
       
קריאה:
       
       שר הבריאות לשעבר.
       
היו"ר ראובן ריבלין:
       
       על זה נאמר: סדנא דארעא חד הוא. 

גדעון סער (הליכוד):
       
- - - 

היו"ר ראובן ריבלין:
       
       אני מאמין שחבר הכנסת דהן היה נמנע. 
       
       לפנינו הצעת חוק לפיקוח על תוצרת אורגנית, התשס"ה-2004 - הצעת חוק להסדרת תוצרת אורגנית, התשס"ה-2005, שלא כמו שכתוב על המסך, אלא הצעת חוק להסדרת תוצרת  אורגנית, התשס"ה-2005. הואיל ואין הסתייגויות, אנחנו מצביעים על כל החוק כמקשה אחת בקריאה שנייה. נא להצביע - מי בעד, מי נגד ומי נמנע? הצבעתכם היא לרבות התוספת לחוק. 
       
הצבעה מס' 6
       
בעד סעיפים 1-21 - 22
נגד - אין
נמנעים – אין
סעיפים 1-21 נקבלו.
       
היו"ר ראובן ריבלין:
       
       22 בעד, אין מתנגדים, אין נמנעים. אני קובע שהצעת חוק להסדרת תוצרת אורגנית, התשס"ה-2005, עברה בקריאה שנייה. לכן אני עובר להצביע, על-פי בקשת יושב-ראש הוועדה, חבר הכנסת אמנון כהן, בקריאה שלישית. 

נסים דהן (ש"ס):
       
        לא צריך את הבקשה. 

היו"ר ראובן ריבלין:
       
       בסדר, אבל בכל זאת, הם עבדו, למה לא לשאול? זה רק לתפארת המליצה, אבל למה לא? תמיד טוב לשמוע שגם הוא מבקש. גם אם הוא לא היה מבקש היינו מצביעים על זה. 
       
       נא להצביע - קריאה שלישית - הצעת חוק להסדרת תוצרת אורגנית. 
       
הצבעה מס' 7
       
בעד החוק - 21 
נגד – אין
נמנעים – אין
חוק להסדרת תוצרת אורגנית, התשס"ה-2005, נתקבל.
       
היו"ר ראובן ריבלין:
       
	 21 בעד, אין מתנגדים, אין נמנעים. אני קובע שהצעת החוק עברה בקריאה שלישית. 

       אני מזמין את יוזם החוק, עוד בכנסת החמש-עשרה, חבר הכנסת אבשלום וילן, לבוא ולהודות ליושב-ראש הוועדה. 

אבשלום וילן (יחד):
       
       אדוני היושב-ראש, רבותי חברי הכנסת, תרשו לי להודות. כפי שציין שר החקלאות לשעבר, חבר הכנסת חיים אורון, זה חוק שהתחיל עוד באמצע שנות ה-90. אדוני היושב-ראש, החוק הזה היה על במת הכנסת ביולי 2004, ביום האחרון של כנס הקיץ, ומכיוון שלא היתה הכרעה בין השרים החזרנו אותו לוועדה. אישית ישבתי שלוש פעמים עם אנשי שני המשרדים בניסיון למצוא מוצא, אבל כנראה לא במקרה לא מצאנו פתרון עד שהכריעה הכנסת בסוגיה. אני מניח שבחוקים מסוג כזה, בנושאי מזון, אותן מחלוקות ימשיכו להתקיים גם בעשור הבא. 
       
       אני רוצה להודות לאנשי ארגון המגדלים של מוצרים אורגניים, שעבדו תקופה ארוכה במאמץ להעלות את החוק. אני רוצה להודות ליונתן בשיא, אותו יונתן בשיא שאתם מכירים מהמינהלת, לשעבר מנכ"ל משרד החקלאות, שאף הוא עזר בשלבים של גיבוש החוק להגיע להסכמות בין אנשי משרד החקלאות לבין אנשי איגוד המגדלים ולמצוא תשובה לכל הפלונטרים שהיו אז. 
       
       כמובן לצוות הוועדה: ליושב-ראש הוועדה הנוכחי אמנון כהן, ליושב-ראש הקודם שלום שמחון; לכל הצוות המקצועי של הוועדה: למנהלת לאה ורון, לאתי בנדלר, היועצת המשפטית, ולכל הצוות. 
       
       החוק הזה עבר שש שנים של גלגולים מגלגולים שונים עד אשר הגענו להחלטה כפי שאתם רואים היום. בעוד שבועיים יתפרסם ברשומות הסמל הזה של חקלאות אורגנית, והוא יהיה על כל המוצרים, ובכך מצטרפת ישראל למדינות הנאורות בעולם שמייצרות תוצרת אורגנית, סוחרות בה בהתאם לכללים בין-לאומיים, בהתאם לכללים בין-לאומיים קשוחים, לטובת הציבור כולו. 
       
היו"ר עבד-אלמאלכ דהאמשה:
       
       תודה רבה לחבר הכנסת אבשלום וילן.
       
       
הצעת חוק לתיקון פקודת התעבורה (מס' 69) (סייג למתן רשיון 
נהיגה לאדם שהורשע בעבירת סמים מסוכנים), התשס"ה-2005 
       [רשומות (הצעות חוק, חוב' כ/79).]
(קריאה ראשונה)
       
היו"ר ראובן ריבלין:
       
       חבר הכנסת משה כחלון יעלה ויבוא ויציג את הצעת חוק לתיקון פקודת התעבורה (מס' 69) (סייג למתן רשיון נהיגה לאדם שהורשע בעבירת סמים מסוכנים), התשס"ה-2005, קריאה ראשונה. בבקשה, אדוני.
       
משה כחלון (הליכוד):
       
       אדוני היושב-ראש, הצעת החוק הזאת אומרת, שאדם שהורשע בסמים, כל עבירת סמים - סחר - לא יוכל לקבל רשיון נהיגה שנה מיום ההרשעה. 
       
רשף חן (שינוי):
       
       זה רק רשיון חדש?
       
משה כחלון (הליכוד):
       
       אם יש לו לחדש, אין לו בעיה.
       
רשף חן (שינוי):
       
       אז מדובר רק בנערים.
       
משה כחלון (הליכוד):
       
       יכול להיות גם אדם מבוגר שאין לו רשיון. אבל בדרך כלל זה הנערים. המטרה היא להרתיע את הנערים. אנחנו יודעים שמשאת נפשם של הנערים היא לקבל רשיון, וזה יכול להיות חוק שירתיע אותם מלהשתמש בסמים בגילים האלה, אפילו לא לנסות, כי אנחנו יודעים שההידרדרות מגיעה מניסיון קטן ועוד ניסיון, ואחר כך מידרדרים.
       
       אני ביקשתי במקור שלוש שנים, ביקשתי במקור שזה יחול גם על עבירות אלימות. לצערי לא אישרו לי את זה והתפשרתי על שנה. זה לא מספיק. אני עדיין משוכנע שהחוק צריך לדבר על שלוש שנים. החוק צריך לדבר גם על נערים שהורשעו בעבירות אלימות. אין לי ספק שכל נער שמצפה וממתין לרשיון נהיגה יחשוב פעמיים לפני שהוא מרים יד, יחשוב עשר פעמים לפני שהוא נוטל אתו סכין כשהוא יוצא לבילוי, הוא יחשוב מאה פעמים לפני שהוא יישא כלי נשק חם או משהו דומה.
       
       אני מבקש את אמון הבית לחוק הזה. אני מקווה שהחוק הזה ימנע מכמה שיותר נערים את הניסוי המיותר בסמים. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת משה כחלון. חברי הכנסת, החוק הוא בקריאה ראשונה, ויש פה רשימת מתדיינים. אני אקרא בשמות המתדיינים לפי הסדר. כידוע, רק אלה שנוכחים באולם יוכלו להשתתף בדיון. חברי הכנסת עזמי בשארה, דניאל בנלולו, איוב קרא, ג'מאל זחאלקה, משה גפני. חבר הכנסת איוב קרא, בבקשה. לא שמתי לב שאדוני נמצא. לא היית כנראה בהתחלה ואני הסתכלתי לצד האחר. 
       
איוב קרא (הליכוד):
       
       אדוני היושב-ראש, חברי חברי הכנסת, ראשית אני רוצה לברך את חבר הכנסת משה כחלון על הצעת חוק מאוד ראויה וחשובה. כן ירבו כמוהו בבית הזה בפעילותו למען השכבות החלשות, למען המגזרים החלשים. אני חושב שזה מאוד חשוב. 
       
       כיושב-ראש לשעבר של הוועדה למלחמה בנגע הסמים, וגם יושב-ראש השדולה למלחמה בסמים פה בבית הזה, אני חושב שבעיית הסמים היא בנפשנו. אנחנו במצב של התפשטות סרטן הסמים לכל פינה ולכל מקום, לצערי הרב. לאנשים אין מודעות, אפילו בבית הזה. אין מודעות למצב האבסורדי שאליו הידרדרנו. אנשים לא נותנים את הדעת לסוגיה הזאת, שהיא אחת הסוגיות הקשות בחברה הישראלית. 
       
       לצערי הרב, יש מי שמקלים ראש בבעיה או מנסים לעשות ליגליזציה של כל הנושא הזה. אין סמים קשים ואין סמים קלים. אי-אפשר להגיע לסמים הקשים ללא הסמים הקלים. אי-אפשר להגיע לסמים בכלל ללא עישון סיגריות. הניקוטין שבתוך הסיגריות הוא סוג של סם ממכר, ולכן אני באופן אישי הקמתי גם את השדולה למלחמה בעישון, כי בעיני זה סוג של סם שבסופו של דבר עוברים ממנו לסמים הקלים ולקשים. לדעתי, אין הבדל בין השניים. 
       
       היום אנחנו חוגגים  גם את יום איסור העישון בעולם, ואני חושב שאם במדינת ישראל נפטרים מעישון  10,000 איש מדי שנה, וקרוב ל-2,000  מעישון פסיבי, אז הכתובת היא על הקיר. אי-אפשר לעבור לסדר-היום בדברים הללו. 
       
רשף חן (שינוי):

       גם מאלה שמעשנים ניקח את הרשיון?
       
איוב קרא (הליכוד):
       
       אני בדעה שאסור להכניס לסיגריות סם ניקוטין, שהוא סם ממכר. אין לי בעיה שיעשנו, אבל עצם הרמייה הזאת בסיגריות - אנשים לא יודעים שמכניסים לסיגריות חומר ממכר, וזו הסיבה שאנשים מתחילים להתמכר. 

היו"ר עבד-אלמאלכ דהאמשה:
       
       מכניסים את החומר, או שהסיגריות בעצמן מכילות את החומר? 
       
איוב קרא (הליכוד):
       
       לא מכילות, מוסיפים לזה, לצערי הרב, חומר שהוא ממכר. כתוצאה מכך אנשים נדבקים לדבר הזה. 
       
היו"ר עבד-אלמאלכ דהאמשה:
       
       אני ואתה בעמנו חיים. עד היום בכפרים מסוימים זורעים את הדברים האלה שמהם עושים את הסיגריות. אף אחד לא מוסיף לזה כלום. הוא נותן לך את העלים של השתיל ומעשן אותם, והם מתמכרים. 
       
איוב קרא (הליכוד):
       
       סליחה, אז אני מודיע לך בעיקרון, שתעשיית הטבק היום הכניסה, לצערי הרב, מומנט חדש לתוך הקונספציה הזאת, וזאת כדי להביא למצב שאנשים יתמכרו לסיגריות. הם מוסיפים חומר מסוים לטבק, שממנו אפשר להתמכר לאותו סוג של סיגריות. אתה רואה שלאורך כל הדרך אנשים מתמכרים לסוג מסוים של סיגריות,  והדבר הזה הוא סוג של סם. לצערי הרב, אנשים לא מודעים לזה. אפילו אתה לא יודע את זה. 
       
       מאחר שעמדתי בראש הוועדה וחקרתי את הנושאים האלה, אני אומר לך חד-משמעית, שאם זה היה תלוי בי, מחר בבוקר הייתי מונע את הוספת הסם הזה לפחות לטבק. אולי בזה היינו ממזערים את הנזקים הללו. יש כאלה שלא אכפת להם. אני רואה את חבר הכנסת רשף, שלא  חשוב לו שימותו אנשים. לי חשוב כנראה, וזה מה שקורה בפועל ואני מצטער על כך. אני מקווה שהוא יצטרף אלי מהר ככל האפשר, כדי שלא יכה על חטא בעתיד. 

היו"ר עבד-אלמאלכ דהאמשה:
       
       תודה רבה לחבר הכנסת איוב קרא. אנחנו נמשיך ברשימת המתדיינים. חבר הכנסת ג'מאל זחאלקה. חבר הכנסת משה גפני. חבר הכנסת מגלי והבה. חבר הכנסת מוחמד ברכה. חבר הכנסת עסאם מח'ול. חבר הכנסת חיים אורון. חבר הכנסת מאיר פרוש - בבקשה, אדוני, תואיל לסיים את השיחה ולעלות לדוכן הנואמים ולהרצות את דבריך. תחכים אותנו מה דעתך על הצעת החוק, והאם היא אהודה עליך או פחות אהודה עליך. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, אני תומך בהצעת החוק הקובעת  כי רשות הרישוי לא תיתן רשיון נהיגה לאדם שהורשע בעבירת סמים מסוכנת וכו'. 
       
       המלה "סייג" מופיעה בנוסח הצעת החוק, והמלה "סייג" היא חיובית בעיקרה במקורותינו, החל מ"סייג לחוכמה שתיקה" ועד "ענווה - סייג לחוכמה". סייג בעברית זה גדר, או בהשאלה הגבלה. סייג בהלכה הוא חומרה יתירה הנוספת על איסור כדי להרחיק אדם מהעבירה. זה הסייג. אבל, ממשלות ישראל אינן יודעות כלל מהו הסייג משום שהן מתעלמות מהצורך להציב במקרים רבים גדר או הגבלה. 
       
       ואני עובר לנושא אחר שמעניין אותי מאוד. שמענו בזעזוע רב כי הוקמה בישראל תנועה ניאו-נאצית, שחבריה דוגלים בהשמדת היהודים. הארגון הזה נחשף במהלך חקירה שמנהלת המשטרה בעקבות תפיסתו של חייל, אף הוא עולה מחבר המדינות, בעיר אריאל, כאשר הוא נושא על גופו מנת סם, ועל זרועו קעקע צלב קרס גדול. אחרי בדיקה קצרה התברר שהוא גם חבר בפורומים שונים המופעלים באינטרנט על-ידי ארגונים אנטישמיים בין-לאומיים. 
       
       אדוני היושב-ראש, מתברר שיש בעיה משפטית להעמיד ניאו-נאצים לדין, משום שלא ברור בכלל איזו עבירה בדיוק הם ביצעו. באירופה, למשל, יש מקום שאוסרים בחוק גילויי תמיכה בנאצים. אבל, אצלנו בישראל, אצל היהודים, שסבלו כל כך הרבה מהנאצים, אף אחד לא העלה כלל על דעתו שדבר כזה אפשרי. 
       
       משרד הפנים, כך נמסר, בוחן מצדו אפשרות לשלול את אזרחותו של אותו חייל בחשד שהגיע לישראל תוך שימוש במסמכים מזויפים או מטעים. 
       
       אדוני היושב-ראש, הממשלה מעלימה את הנתון הסטטיסטי החמור, שלפיו 62% מהעולים השנה אינם יהודים. בכך הגענו לשיא. מאז ראשית גלי העלייה מחבר המדינות, שיעור הלא-יהודים בקרב העולים מצוי כל השנים בגידול מתמיד, ולמעשה הפכנו ממדינת עלייה למדינת הגירה שגבולותיה כמעט פרוצים. שיעור הלא-יהודים, אמרתי את זה פה כבר בשבוע שעבר, בקרב העולים מהווה בעיה חמורה שמתעלמים משום מה מקיומה. אנחנו כבר הגענו לאבסורד, שבעשור הקודם רק 32% לא נחשבו יהודים על-פי ההלכה, ובקצב הנוכחי עוד נגיע לחלילה ל-72% ואולי אף יותר. 
       
       זה קורה, אדוני היושב-ראש, כאשר אין סייג בחוק השבות, אין גדר, אין הגבלה. ולא רק בחוק השבות. הנה התקבלה ההחלטה המוטעית להעניק אזרחות  למאות זוגות מעורבים פלסטינים וערבים ישראלים ולאלפי ילדי עובדים זרים בלתי חוקיים. זה קורה כאשר אין סייג, אין גדר, אין הגבלה, והטמטום חוגג וחוסר האחריות הלאומית אוכל כל חלקה טובה בתוכנו. לכן, ראוי שנציג סייג בכמה תחומים, כי בנפשנו ובקיומנו הדבר. 
       
       אדוני היושב-ראש, לסיום אני רוצה לומר הערה חשובה, בלתי נמנעת, על רקע הידיעות הקשות על האלימות ומעשי הרצח, ירחם השם. אני לא רוצה לומר שהמספר הבולט של עולים מחבר המדינות, מספר בולט מאוד, שלצערנו מעורב במעשי האלימות והרצח, משליך על כל העלייה. אבל, אני כן אומר שרק מי שאין בו יראת השם מסוגל להגיע למעשי פשע כאלו, ולא משנה מאיזה סקטור הוא. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת מאיר פרוש. אבל, לא אמרת לנו מה עמדתך לגבי החוק. 
       
מאיר פרוש (אגודת ישראל - יהדות התורה והשבת):
       
       צריך לעשות סייגים. 
       
היו"ר עבד-אלמאלכ דהאמשה:
       
       בסדר, מדובר אם כן בסייגים. חבר הכנסת דני יתום - אינו נוכח. חבר הכנסת יעקב מרגי - כנ"ל. חבר הכנסת ואסל טאהא - כנ"ל. עבד-אלמאלכ דהאמשה ידבר אחר כך אם יוכל. חבר הכנסת אליעזר זנדברג. חבר הכנסת אילן שלגי - בבקשה, אדוני.
       
אילן שלגי (שינוי):
       
       אדוני היושב-ראש, חברות וחברי הכנסת, בנושא המאבק בסמים, ובמיוחד הסמים בשימושם של בני נוער, אסור לנו להיות יפי נפש. אני סבור כי הצעתו של חבר הכנסת כחלון ראויה, גם אם בתיקונים קלים. אם ידעו צעירים בני 15-16 כי עישון סמים ימנע מהם לקבל רשיון נהיגה במשך שנה מיום ההרשעה, זה יהיה גורם מרתיע. לפחות חלק מהם לא ייכנסו להרפתקת הסמים שסופה עלול להיות רע.
       
       יש מתנגדים להצעה, הסבורים כי צריך שיהיה קשר ישיר בין העבירה לעונש, וכי עונש מוטל על עבריין על-ידי בית-המשפט לאחר שהורשע. כאן אנו מדברים בעונש נוסף, על-פי חוק, למי שהורשע על-ידי בית-משפט, מעין עונש מינימום. שלילת האפשרות לנהוג כמובן איננה לתמיד, אבל היא דוחה את קבלת הרשיון בשנה. 
       
       גם היום בית-משפט מוסמך לקבוע כי מורשע בעבירת סמים לא יוכל לקבל רשיון נהיגה במשך חמש שנים. מעניין שרשות הרישוי, שהיא רשות מינהלית ולא בית-משפט, רשאית לבדוק את המרשם הפלילי לגבי כל אדם שמבקש רשיון נהיגה ולסרב לתת רשיון למי שהורשע בעבירות סמים או גם בעבירה חמורה אחרת עד שבע שנים מתום ריצוי העונש. כאן, כאמור, מדובר רק על שנה מיום ההרשעה. 
       
       אני מאמין שהשמועה על דבר החוק הזה – אני מקווה שהוא יעבור היום בקריאה ראשונה - תגיע מהר מאוד לכל בני הנוער, ואני ממליץ למשרד החינוך שידאג שהם ידעו על קיומו. יהיה בכך גם מסר חד-משמעי באשר לחומרה שבה רואה החברה את השימוש בסמים ועד כמה הדבר מסוכן. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת שלגי. חבר הכנסת יגאל יאסינוב - אינו נוכח. חבר הכנסת נסים זאב, בבקשה. 
       
נסים זאב (ש"ס):
       
       אדוני היושב בראש, כנסת נכבדה, שאלתי בוועדה למאבק בנגע הסמים אם יש קשר בין תאונות דרכים לבין השימוש בסמים. לא קיבלתי תשובה ברורה, אבל אמרו שלפי הנתונים שיש בידם נראה שהכיוון חיובי. 
       
       השפעת השימוש בסמים על נהיגה היא נוראה. השימוש באותם חומרים גורם לשינויים בחשיבה, בתפיסה, בכושר השיפוט - אם צריך להחליט אם צריך לתת ברקס או לא – במצב הרוח, בכושר קבלת החלטות, שינוי בתפקוד מערכות הגוף והנפש. יש גם פגיעה בכישורים מוטוריים. אכן, אדם שנמצא תחת השפעת סמים יכול לגרום לתאונה. 
       
       הבעיה היא שהסמים מחולקים לשני סוגים  – יש סמים חוקיים, כמו סמי הרגעה, תרופות נגד כאבים - - 
       
רשף חן (שינוי):
       
       אלכוהול, דבק מגע.
       
נסים זאב (ש"ס):
       
       - - וסמים מעוררים. גם אלכוהול, אבל לא בכל מקום. אני מסכים שגם אלכוהול.
       
רשף חן (שינוי):
       
       וגם דבק מגע. 
       
נסים זאב (ש"ס):
       
       נכון, אני מסכים אתך. כלומר, כל מה שנמצא תחת ידך או זמין בחנות. כשאמרתי לא חוקי, התכוונתי לקטינים. יש סמים לא חוקיים, כמו הקראק, קוקאין, הירואין, קוק פרסי, אופיום. 
       
גאלב מג'אדלה (העבודה - מימד - עם אחד):
       
       אדוני היושב-ראש, איזו בקיאות מגלה חבר הכנסת זאב.
       
נסים זאב (ש"ס):
       
       במחקרים שנעשו בעולם התברר, שכמחצית מתאונות הדרכים הקטלניות בעולם נגרמות על-ידי נהגים שהיו תחת השפעת סמים או אלכוהול או שילוב של שניהם.  ככל שהנהג צעיר יותר, רמת הסיכון עולה במאות אחוזים, אדוני היושב-ראש. זה לא רק עשרות אחוזים יותר. בטורונטו, למשל, נמצא שמתוך 474 קורבנות של תאונות דרכים שבגופם נבדקה נוכחות סמים חוקיים ולא חוקיים, אלכוהול וכו', אצל 40% נמצאו  סמים לא חוקיים, אצל 15% - חוקיים, ואצל 15% אחרים נמצאו סמים חוקיים ולא חוקיים, שילוב של שניהם. 
       
       בארצות-הברית נעשה מחקר על נהגים פזיזים, לא שהיו מעורבים בתאונה, ונמצא ש-60% מהם נמצאו בגופם סמים ויותר ממחציתם השתמשו במריחואנה, כלומר בסמים קלים. זה אומר שאצל 30.5% נמצאה מריחואנה ואצל השאר זה סמים אחרים, יותר קשים.
       
       הבעיה שלנו היא שיש היום כל כך הרבה סוגי סמים - סמי הזיה - שגורמים מייד לשינויים ועיוותים, משנים את תפיסת המציאות, פוגמים אפילו בכושר הראייה. לפעמים חושבים שזה רק גורם לחולשה כללית בגוף, אבל גם כושר הראייה נפגע. כך גם הסמים המעוררים.
       
       לכן, אדוני היושב-ראש, אין ספק שיש קשר ישיר בין האנשים שצורכים סמים - ואנחנו יודעים שאנשים שצורכים סמים, ראיתי את זה במו עיני,  לא מהססים, ודקה לאחר שהם משתמשים בסמים הם לוקחים לידם את ההגה. מדובר בעיקר באלכוהוליסטים אשר חושבים שבגלל שהשימוש במשקה מותר, אז גם "מותרים לכם, מחולים לכם ושרויים לכם". אני רוצה לומר להם מעל במה זו: אין לכם מחילה, אין לכם כפרה. התשובה היא החוק הזה, ומי שנגוע בסמים ובאלכוהול ידע שהוא ישלם את המחיר עוד לפני שיגרום לתאונה קשה ויהרוג, ואת חשבון הנפש יעשה בדיעבד. 
       
היו"ר משה כחלון:
       
       חבר הכנסת עבד-אלמאלכ דהאמשה, בבקשה. אחריו – חבר הכנסת מיכאל נודלמן, חבר הכנסת ליבוביץ וחבר הכנסת חן. 
       
עבד-אלמאלכ דהאמשה (רע"ם):
       
       מכובדי היושב-ראש, חברי חברי הכנסת, הסמים הם נגע שיש להילחם בו. לפי אמונתי הדתית זה דבר אסור, חטא, והעונש על חטא כזה יבוא גם מאלוהים ובעולם הבא. אנו מצווים למנוע את העבירה ואת הרע הזה. אני מבהיר את הדברים, כי יש לי בעיה עם הצעת החוק. זה לא מפני שאני לא רוצה להעניש את אלה שמשתמשים בסמים או לא רוצה לעזור למנוע מהם את השימוש הזה, אבל בזמנו למדתי קצת משפטים – יש פה גם משפטנים - יש לי בעיה, איזה מין עונש זה. מעשן סמים – תעניש אותו בכל חומרת הדין, בכל דרך שתמצא; אבל מה הקשר בין לנהוג ברכב לבין עישון סמים, או בין לשלול מאדם את זכותו לנהוג ברכב לבין זה שהוא עישן סמים שנה לפני כן או הורשע בעבירה שנה לפני כן? אין קשר. 
       
       לא יכולים להמציא כל מיני דרכים כאלה, כי היות שרשיון הנהיגה חשוב, מענישים אנשים על כל מיני דברים שאין להם שום קשר עם הנהיגה, גם אם הוא נהג נכון, אם הוא נהג טוב, אם הוא נוהג לפרנסת משפחתו, אם הוא נוהג כדי להאכיל את ילדיו. 
       
       אתה אומר לנו שעשו סטטיסטיקה ומצאו שהרשיון יקר לצעירים, ואם הוא יקר להם הם יימנעו מסמים כדי להשיג את הרשיון או שלא ימנעו מהם את הרשיון. עם כל הכבוד, זה לא מתיישב.

	אני לא בטוח שאני אתנגד להצעת החוק, כבודך, היושב-ראש, אבל אני לא בטוח שאני אתמוך בו. יכול להיות שאני אמנע. אינני רואה שאנחנו יכולים בדרך הזאת, מבחינת הפילוסופיה של המשפט, להעניש אנשים בדבר שהוא כל כך חיוני, כל כך חשוב, ואין בינו לבין עבירת הסמים שום קשר.
       
       יש דברים אחרים שיקרים לבני-אדם. אתה יכול להעניש למשל על-ידי הרעבה? צעירים אוהבים לאכול, אז נגיד: אסור לכם לאכול שלושה ימים אם אתם משתמשים בסמים, או שנעניש אותם ונגיד להם: תאכלו פעם בשבוע, או פעם ביומיים, או תאכלו פחות, או שלא ניתן לכם לשתות מים יום שלם, מפני שזה יקר לכם, ותלמדו לא לעשן.
       
היו"ר משה כחלון:
       
       אני לא יודע אם האמהות שצופות בנו עכשיו, שהבנים שלהן נהרגו כתוצאה מכך שנהג מסומם רצח להם את הילדים - אני לא יודע אם הן נהנות מהבדיחות האלה, אבל זו זכותך, הבמה שלך.
       
עבד-אלמאלכ דהאמשה (רע"ם):
       
       אתה לא מדבר רק על מסומם, אתה מדבר על אדם שהורשע בעבירה שנה לפני כן, ואתה לא קושר את זה לעבירת סמים.
       
היו"ר משה כחלון:
       
       כתוב במפורש.
       
עבד-אלמאלכ דהאמשה (רע"ם):
       
       אתה לא קושר את זה לנהיגה. אומנם, עבירת סמים, אבל לא קושר לנהיגה. אתה לא אומר שמפני שהוא עישן סמים הוא עשה את העבירה, ולכן לא נחדש את הרשיון. כך הייתי יכול להבין את זה.
       
היו"ר משה כחלון:
       
       זה קיים בחוק.
       
עבד-אלמאלכ דהאמשה (רע"ם):
       
       זה קיים בחוק, וזה יכול להיות מובן. אבל אי-אפשר לעשות חוק כזה, כשאין שום קשר בין העבירה לבין הנהיגה, ולשלול מאנשים רשיון נהיגה רק משום שהם הורשעו בעבירה כלשהי. אפשר להעניש אותם גם על עבירות אחרות. מה הקשר בין אחד שגנב ובין מניעת רשיון הנהיגה? כל אחד רוצה רשיון נהיגה, ולפעמים זה נחוץ. תציע הצעה, שכל מי שגונב, שלוש שנים אתה לא נותן לו לנהוג ברכב. איזה קשר? 
       
       אנחנו פותחים פה פתח, שבעולם המשפט אולי יגידו עלינו שבכנסת כנראה איבדו את המידות או את העשתונות. זה לא מתיישב אצלי.
       
       מלה אחרונה, אדוני היושב-ראש, אני לא אתמוך בהצעת החוק. אולי אני לא אתנגד, אבל ודאי שאני לא אתמוך. תודה רבה. אני נגד סמים, אמרתי. רוצים למנוע את זה, אבל לא זו הדרך.
       
היו"ר משה כחלון:
       
       תודה רבה. חבר הכנסת מיכאל נודלמן – אינו נוכח. חבר הכנסת אילן ליבוביץ, בבקשה. אחריו – חבר הכנסת רשף חן.
       
אילן ליבוביץ (שינוי):
       
       אדוני היושב-ראש, חברות וחברי הכנסת, צר לי לומר לך, אדוני היושב-ראש, אף שזאת הצעת חוק שלך, שזאת הצעת חוק – התחלפתם – חבר הכנסת כחלון, שזאת הצעת חוק שפשוט אי-אפשר ואסור להצביע בעדה.
       
       חברי הכנסת, הצופים בבית, אין קשר בין העבירה לבין הענישה בהצעת החוק הזאת. בן-אדם נתפס מעשן סמים, לא נתפס נוהג תחת השפעת סם, כי בזה פקודת התעבורה מטפלת היום. מי שנתפס נוהג תחת השפעת סם או מי שנתפס נוהג תחת השפעת אלכוהול - -
       
היו"ר עבד-אלמאלכ דהאמשה:
       
       מי שעובר עבירה בגלל הסם.

אילן ליבוביץ (שינוי):
       
       - - נענש על-פי פקודת התעבורה, וניתן לשלול את רשיונו, ואני חושב שזה מוצדק. אסור לנהוג תחת השפעת אלכוהול, אסור לנהוג תחת השפעת סמים. אבל בין זה לבין שלילת האפשרות לקבל רשיון נהיגה ממישהו שאי-פעם עישן במסיבה, וחברו הלך והלשין עליו על כך שהוא עישן במסיבה, או במסגרת עסקת טיעון עם המשטרה, כדי להציל את עורו - בגלל זה לשלול ממנו את האפשרות לקבל רשיון נהיגה? אין כל קשר.
       
       שוו בנפשכם שבמסגרת מלחמתנו בתאונות הדרכים מחר נחליט שכל מי שעבר עבירת תנועה, תישלל ממנו תעודת הבגרות. לכך הדבר הדומה. אין קשר בין עבירת התנועה לבין שלילת תעודת הבגרות והיכולת להירשם ללימודים אקדמיים או ללימודים גבוהים כלשהם. לכך הצעת החוק הזאת מובילה, לדבר שיש בו עבירה מצד אחד וענישה מצד שני, שאין כל קשר ביניהן.
       
       יתירה מזו, אומרת המועצה לשלום הילד, שהענישה שהצעת החוק הזאת מביאה לנו אינה הולמת לחלוטין את מדיניות הענישה שלנו כלפי בני נוער. אנחנו אומרים שצריך להשאיר שיקול דעת לבית-המשפט איך הוא מעניש, ואין ענישת חובה לגבי בני נוער, ובהצעת החוק הזאת אנחנו אומרים: עונש חובה לבני נוער. נתפסת מעשן סמים, אתה לא יכול לקבל רשיון נהיגה, ועוד אומר המציע: רציתי בכלל ללכת להצעה מרחיקת-לכת ולהחיל את זה לשלוש שנים ולא רק לשנה. 
       
       לכן, רבותי חברי הכנסת, אני חושב שצריך להתנגד להצעת החוק הזאת. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת ליבוביץ. יעלה ויבוא אחרון הדוברים, חבר הכנסת רשף חן. בבקשה, אדוני. תעמוד לך אותה מכסת זמן שעמדה לאחרים; אני מאמין שתוכל למצות את הדברים גם בפחות זמן.
       
רשף חן (שינוי):
       
       אדוני היושב-ראש, חברי חברי הכנסת, ראשית, כמשפטן, אני חייב להצטרף לדבריו של יושב-ראש הישיבה. זה חוק שמקומו לא יכירנו בספר החוקים של מדינת ישראל מבחינת הקשר בין העונש לעבירה. אדם עובר עבירה, מעמידים אותו לדין, הוא מקבל עונש, יש רשימת ענישה שמתקבלת על הדעת, ובית-המשפט יכול להטיל. פה אין קשר ואין הלימה והדבר מוזר. זו לבדה סיבה להצביע נגד החוק הזה.
       
       מה שיותר בעייתי מבחינתי, שהחוק הזה מבטא איזו גישה שהיא – אני אומר בעדינות, ואני לא מתכוון אליך באופן אישי, חבר הכנסת כחלון – גם צבועה מאוד וגם מזיקה. למה אני מתכוון כשאני אומר צבועה? במדינת ישראל כל ילד, ודאי כל אדם, יכול להיכנס לסופרמרקט, לקנות בקבוק וודקה או טקילה ולהגיע למצב פסיכו-נרקוטי גרוע פי כמה וכמה מהמצב שהוא יגיע אליו אם הוא ישב שבע שעות רצוף ויעשן גראס. זה מצב יותר ממכר, יותר משכר, יותר אלים, יותר מסוכן בנהיגה, יותר מזיק לבריאות שלו, והכול טוב ויפה. אותו ילד יכול להיכנס לחנות הצבעים, לקנות חומר, דבק מגע או חומר כזה או אחר, ולהגיע ממנו שוב למצב פסיכו-נרקוטי הרבה יותר גרוע מאשר כתוצאה ממה שאנחנו קוראים לו סם.
       
משה כחלון (הליכוד):
       
       מה זה קשור לחוק? לא הבנתי.
       
רשף חן (שינוי):
       
       עם זה מדינת ישראל ומחוקקיה המלומדים לא רואים צורך להתמודד. אנחנו מתעסקים כל הזמן בשטויות. איפה הבעיה, מעבר לצביעות והמוסר הכפול שאנחנו מבטאים כאן?
       
משה כחלון (הליכוד):
       
       אני לא מבין מה זה קשור לחוק.
       
רשף חן (שינוי):
       
       אני אסביר לך בדיוק במה זה קשור, מפני שבמקום להתעסק ב"עליהום" על הנערים האלה, תדבר אתם ותסביר להם איך להתמודד עם התופעה הזאת. האמת היא זאת, שלא היה יום אחד בהיסטוריה האנושית, בחברה כלשהי, שלא היתה בו פעילות של אנשים שהשתמשו בחומרים פסיכו-אקטיביים. כולנו עושים את זה.
       
משה כחלון (הליכוד):
       
       כולנו?
       
רשף חן (שינוי):
       
       אל תספר לי שלא שתית בירה אף פעם בחיים שלך. בירה, וודקה, טקילה. גם בחברות שהדת אוסרת את זה, עושים את זה. הדרך הנכונה של חברה להתמודד עם הבעיה הזאת היא להתמודד עם הבעיה הזאת, ולא להיתפס למין צדקנות ולהגיד: לא, לא, אנחנו נמגר את התופעה, כי אתה לא תמגר את התופעה. בזה שאתה בא ואומר: אני אמגר את התופעה, אתה לא מתמודד עם התופעה.
       
       במקום לבוא ולחוקק כל מיני חוקים מוזרים כאלה, למה למשל לא תבוא ותאמר, שכל מי שיסתובב שיכור ברחוב נשלול לו את הרשיון? למה לא? הלוא אותו היגיון חל פה. האמן לי שהאיש הוא נהג הרבה יותר מסוכן, מפני כשכאשר אתה תחת השפעת אלכוהול, אתה באמת נהג מסוכן. למה זה לא נראה לך הגיוני?
       
משה כחלון (הליכוד):
       
       לא אמרתי שזה לא הגיוני, אבל מה זה קשור לעניין? 
       
רשף חן (שינוי):
       
       למה אתה לא מציע את זה?
       
משה כחלון (הליכוד):
       
       אתה מדבר ארבע דקות, אפילו מלה אחת לא דיברת על החוק.
       
רשף חן (שינוי):
       
       אם זה הגיוני בעיניך, אחר כבוד תציע הצעה כוללת שאומרת, שכל מי שהיה תחת השפעה של חומר ממכר כזה או אחר לא יוכל לנהוג. נראה לך הגיוני?
       
משה כחלון (הליכוד):
       
       זה קיים בחוק. 
       
רשף חן (שינוי):
       
       זה לא קיים בחוק, כי מפה אני הולך לפאב ואני שותה, ואין שום בעיה.
       
משה כחלון (הליכוד):
       
       ודאי שזה קיים. אדוני עורך-הדין המלומד, זה קיים בחוק.
       
רשף חן (שינוי):
       
       זה קיים בחוק, ושם זה צריך להישאר, אתה יודע איפה? זה קיים וצריך להישאר במקום שבו בן-אדם לקח את ההגה לידיים כשהוא תחת השפעה כזאת, כי בזה הוא הוכיח שהוא לא רשאי להיות נהג, לא בעצם העובדה שהוא הלך ושתה כוס וודקה, או אפילו, רחמנא ליצלן, עישן סיגריית גראס. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת רשף חן, אחרון המתדיינים. אדוני המציע?
       
משה כחלון (הליכוד):
       
       תשובה והצבעה במועד אחר.

היו"ר עבד-אלמאלכ דהאמשה:

	מציע החוק מבקש לדחות את התשובה וההצבעה למועד אחר, ואני נענה לבקשתו. 

אתי לבני (שינוי):
       
       אנחנו מבקשים להצביע.

היו"ר עבד-אלמאלכ דהאמשה:

	זכותו של המציע לבקש את הבקשה הזאת. זכותכם לבקש להצביע. 

אתי לבני (שינוי):
       
       אני מבקשת להצביע.

היו"ר עבד-אלמאלכ דהאמשה:

	אני בתוקף סמכותי קובע שבקשתו של מציע החוק מתקבלת. תשובה והצבעה במועד אחר. תודה רבה. 

       
הצעת חוק שיווי זכויות האשה (תיקון מס' 4) 
(ייצוג הולם בעיצוב מדיניות לאומית), התשס"ה-2005 
       [רשומות (הצעות חוק, חוב' כ/78).]
(קריאה ראשונה)


היו"ר עבד-אלמאלכ דהאמשה:

       
       חברי הכנסת, הנושא הבא: הצעת חוק שיווי זכויות האשה (תיקון מס' 4) (ייצוג הולם בעיצוב מדיניות לאומית), התשס"ה-2005. תציג את הצעת החוק חברת הכנסת יולי תמיר, בבקשה. 


יולי תמיר (העבודה - מימד - עם אחד):

       חברי חברי הכנסת, אדוני היושב-ראש, אנחנו, חברת הכנסת אתי לבני ואנוכי וחברות הכנסת אחרות שחתמו על הצעת החוק הנוכחית, מציגות הצעת חוק שהיא תיקון  לחוק שיווי זכויות האשה, ומטרתה פשוטה: לאפשר לנשים לקחת חלק בכל צוותי המשא-ומתן ובכל אותם מוקדי החלטה שכרגע הן מודרות מהם.
       
       לרוע המזל, כאשר אנחנו מסתכלים על רשימת הצוותים שמדינת ישראל ממנה ועל הגופים שמקבלים החלטות בעבור כולנו כאזרחי המדינה, אנחנו מוצאים פחות ופחות נשים שחברות בצוותים הללו ועומדות במוקדי קבלת ההחלטות. נשים לא רק ששיעורן באוכלוסייה הוא 51%, אלא שאין כל ספק שיש להן הכישורים, היכולת והאפשרות לתרום לקבלת ההחלטות. הדרתן מהמקומות הללו היא אך ורק תוצאה של דעה קדומה, ובמידה רבה של חוסר נכונות להחיל באמת את עקרונות השוויון על תהליכים של קבלת החלטות. 
       
       לכן, לא בשמחה רבה, אנחנו נאלצות להביא את העניין הזה בצורת חקיקה. מובן שמוטב היה אילו החברה הישראלית היתה דנה בנושאים הללו ומקבלת החלטות ללא צורך בחקיקה. אני לא חובבת חקיקה של העדפה מתקנת, ואני חושבת שצריך לעשות אותה רק בשעה שבאמת המציאות מעידה שאין כל ברירה אלא לחוקק ולאלץ את מקבלי ההחלטות לנקוט מדיניות של העדפה מתקנת על-פי חוק. אבל עשינו זאת מכיוון שראינו, והיה לנו מספיק זמן לבחון את המצב, שבעצם מאז הקמתה של מדינת ישראל ועד היום מעט מאוד נשים הגיעו לעמדות השפעה, במיוחד בצוותי קבלת החלטות. 
       
       למשל, בכל המשאים-ומתנים, אדוני היושב-ראש, עם הפלסטינים, מעולם לא היתה אשה חברה בצוותים, בוודאי לא עמדה בראשם. גם היום, כשאנחנו מסתכלים על תהליך ההתנתקות - - - 
       
היו"ר עבד-אלמאלכ דהאמשה:

	לכן זה לא הצליח.

יולי תמיר (העבודה - מימד - עם אחד):
       
       לכן זה לא הצליח. כמובן. אם היו נשים, הכול היה בסדר. אני, דרך אגב, לא מאמינה בשיטה הפשטנית הזאת. אני חושבת שזכותנו להשתתף כי אנחנו אזרחיות, כי אנחנו אזרחיות שוות ומלאות, כי אנחנו גם ניזוקות מהקונפליקט שקיים, וגם, כמו כל אזרחי מדינת ישראל, ניהנה מפתרונו כשיגיע. כיוון שראינו שנשים מודרות תדיר מכל הצוותים, ואמרתי קודם, אפילו בצוותים הנוכחיים, שהם בעיקרם אזרחיים, כמו הצוות של בשיא ומינהלת ההתנתקות, כמו הצוות של אברמוביץ - אין בצמרת נשים - נאלצנו להביא את העניין לכדי חקיקה. 
       
       אני מייחלת  ליום שהחוק הזה יעבור, ואחר כך ליום שהחוק הזה יהיה מיותר מכיוון שנשים תשולבנה באופן טבעי בכל מוקדי קבלת ההחלטות.
       
       החוק, כאמור, בתיאום עם הממשלה, ולאחר דיון בוועדה למעמד האשה בראשותה של אתי לבני, בעצם מחייב, שכאשר הממשלה, ראש הממשלה או שר ממנים צוות, יינתן בצוות הזה ביטוי הולם בנסיבות העניין לייצוגן של נשים. אני מקווה שחקיקת החוק וההכלה של מנגנון בקרה בתוך החוק, גם על-ידי הוועדה למעמד האשה וגם על-ידי הרשות לקידום מעמד האשה, יאפשרו לתהליך להתבצע במהירות.

       שלחתי, אדוני היושב-ראש, כבר היום לראש הממשלה ולשרה ציפי לבני מכתב שאומר, שמכיוון שהחוק הזה ניצב על סדר-היום של הכנסת, ואין לי גם ספק שהוא יעבור היום ברוב מסחרר של שניים או שלושה חברי הכנסת שנותרו כאן, נדמה לי שכבר עכשיו, וכבר בצוותים הקיימים, מן הראוי שתשולבנה נשים. 
       
       זה צעד חשוב מאוד לשוויון זכויות והזדמנויות בחברה הישראלית - - - 
       
היו"ר עבד-אלמאלכ דהאמשה:

	אם את לא רוצה לגלוש לזמנה של שותפתך להצעה, הגיע הזמן לסיים.

יולי תמיר (העבודה - מימד - עם אחד):
       
       אני מסיימת. אני מקווה שנקבל את תמיכת המליאה ואלה שנותרו בה. תודה.

היו"ר עבד-אלמאלכ דהאמשה:

	תעלה ותבוא המציעה האחרת של החוק, חברת הכנסת אתי לבני. בבקשה. תודה רבה לחברת הכנסת יולי תמיר, שהציעה את הצעת החוק. כאמור, מציעה נוספת של אותה הצעת חוק. מדובר בחוק שיווי זכויות האשה (תיקון מס' 4) (ייצוג הולם בעיצוב מדיניות לאומית), התשס"ה-2005, קריאה ראשונה. תמשיך ותציג את הצעת החוק שותפה נוספת, חברת הכנסת אתי לבני. בבקשה, גברתי. 

אתי לבני (שינוי):

       אדוני היושב-ראש, חברותי וחברי חברי הכנסת, אוסיף כמה מלים על הדברים הנכוחים שאמרה חברת הכנסת יולי תמיר, שהביאה את החוק הזה. אנחנו מקדמות אותו יחד תקופה די ארוכה עם ארגוני נשים שפעילות בחברה הישראלית בנושאים הללו. אני מעזה לומר, שגם בזכות העובדה שהשרה ציפי לבני עמדה בראש ועדת השרים החוק הזה אכן אושר.
       
       כיושבת-ראש הוועדה למעמד האשה - הנושא של העדפה מתקנת וייצוג הולם הוא אחד הנושאים החשובים שהוועדה וחברותיה יוזמות בו חקיקה. ברוח החוק הזה אנחנו יוזמים גם העדפה מתקנת בצה"ל, ויש פחות או יותר הסכמה של הצבא. אנחנו יוזמים בצורה קצת אחרת העדפה מתקנת או ייצוג הולם בפוליטיקה, על-ידי יחידת מימון נוספת לנשים שתהיינה ברשימות שתיכנסנה לכנסת, וכך בוועדות ממשלתיות, בוועדות עירוניות, בצוותי בחירה במשרדי ממשלה. 
       
       אנחנו עושים סריקה של כל החקיקה כדי לראות באילו מקומות יש חסר ועושים את התיקון הזה. כי הכלי של העדפה מתקנת וייצוג הולם, עם כל הביקורת, עם כל ההסתייגויות, הוא הכלי שגורם לשינוי ולתוצאות אחרות.
       
       חברתי פנתה במכתב, שייוצגו נשים כבר בצוותים הקיימים, בכל צוותי המשא-ומתן, ואני פניתי לאנשים ברשות הפלסטינית וביקשתי מהם, שבמקביל לזה שהחוק עומד לעבור בכנסת ישראל, ינסו להעביר חוק דומה גם במוסדות הרשות הפלסטינית, לפני הבחירות, אחרי הבחירות. בכל מקרה, אנחנו מנסים ליזום גם מפגש עם חברות פרלמנט ושרות ברשות הפלסטינית ולנסות, אולי דרך נשים - אולי יש דברים, לא אולי, בטוח יש דברים שאנחנו נוכל לפרוץ את הדרך בהם. 
       
       אני רוצה להודות, כמובן, בשם חברתי ובשמי לכל העושים במלאכה. יש לך עוד שמות? אני לא רואה.
       
יולי תמיר (העבודה - מימד - עם אחד):
       
       - - - 

אתי לבני (שינוי):
       
       כולם תומכים בחוק. כאן יש קהל אוהד.

יולי תמיר (העבודה - מימד - עם אחד):

       חבר הכנסת נסים זאב רוצה לתמוך.


היו"ר עבד-אלמאלכ דהאמשה:

       תודה רבה לחברת הכנסת אתי לבני. חברי הכנסת, יש רשימה לא קטנה של דוברים. מכל הרשומים ברשימה נוכחים חבר הכנסת נסים זאב ואנוכי. חבר הכנסת נסים זאב רוצה לעלות ולדבר. בבקשה. אני אדבר אם יעלה בידי ויהיה לי מחליף. אם לא, אני מוותר על זכות הדיבור ונעבור להצבעה. 
       
גאלב מג'אדלה (העבודה - מימד - עם אחד):
       
       יש סיכוי שחבר הכנסת נסים זאב ישנה את דעתו מהמושב לדוכן.

היו"ר עבד-אלמאלכ דהאמשה:

	בבקשה, חבר הכנסת זאב. 

נסים זאב (ש"ס):
       
       אדוני היושב בראש, כנסת נכבדה, חוכמת נשים בנתה ביתה. אני לא מבין למה התחושה הזאת שכל זמן שאשה לא נמצאת בכנסת או בממשלה או שהיא לא נציגת ציבור, זה פוגע במעמדן של הנשים או בכבודן של הנשים. למה התחושה הזאת? כי אנחנו מכניסים להן את זה לראש.  

רשף חן (שינוי):
       
       אתה לא מבין את זה?
       
נסים זאב (ש"ס):
       
       בכנסת יש כאלה שהשכם והערב מסבירים לנשים שזו בעצם פגיעה במעמדן ובכבודן. שטיפת המוח הזאת באמת עובדת בסופו של דבר.
       
יולי תמיר (העבודה - מימד - עם אחד):
       
       אם לא היית מסביר לנו, לא היינו מבינות - - -
       
נסים זאב (ש"ס):
       
       נכון שבישראל לא קיים שוויון בהשתתפות נשים בפוליטיקה, או נשים מייצגות פחות בכנסת ובממשלה, ובישראל יש גם יותר נשים בעלות השכלה גבוהה מהגברים, ותלמידות יותר מתלמידים מצליחות בבגרות, ול-62% מכלל הנשים שלמדו יש תעודת בגרות או השכלה גבוהה. דרך אגב, גם באוניברסיטאות יש הקיפוח הזה. בסגל ההוראה באוניברסיטאות הנשים מקופחות, ורק 24% מהמרצים הם נשים. יש אפליה.
       
       אפשר לומר שהחקיקה בישראל בתחום הנשים מתקדמת, אך בפועל כולנו יודעים את האמת. מהחקיקה לא יצא דבר. אי-אפשר לאכוף על הממשלה, על הכנסת ועל הרשויות: קחו נשים. אין לכם ברירה. כשיוצאים לפוליטיקה וכשסיעות יוצאות להציג את המועמדים שלהן, אי-אפשר לחייב מפלגה לייצג או לשים אשה בכוח: לא בבל"ד, לא בש"ס ולא במפלגות אחרות כמו אגודת ישראל. אתם לא יכולים לחייב את זה בחוק.
       
       השאלה היא מה הן ההשלכות שתהיינה באמת בעתיד לחוק, אם הוא אכן יעבור. אנחנו לא מדברים פה, למשל, על קיפוח נשים מול גברים בשכר. אני מסכים שהעובדה ששכר הנשים נמוך ב-30% משכר הגברים - זה קיפוח. לא יכול להיות שכשמדובר באותה משרה ובאותו תפקיד אשה תקבל פחות רק על שום היותה אשה. זה באמת קיפוח שחייבים לתקן אותו. זה עוול. או למשל דמי אבטלה. אדוני היושב בראש, מי שנפגעות יותר הן נשים, כי האבטלה פוגעת קודם כול בנשים. לכן, אני בעד להגדיל את דמי האבטלה, שגם נשים תקבלנה יותר. 
       
       אבל, לגבי ייצוג, אמרה במפורש חברת הכנסת יולי תמיר: אני רוצה שבמשלחות אפילו של ראש הממשלה יהיו נשים. את מאמינה שראש הממשלה יחליף את דב וייסגלס? את מאמינה שהוא יחליף את היועצים שלו בנשים?
       
יולי תמיר (העבודה - מימד - עם אחד):
       
       כן.
       
נסים זאב (ש"ס):
       
       את חיה באשליה. לא, החוק שלך לא יחייב אותו. הוא לא יעשה את זה. את לא תוכלי לכפות את זה עליו וגם לא על אהוד ברק, אם הוא יהיה בסופו של דבר ראש הממשלה מטעם מפלגת העבודה. אבל, לא צריכים לראות בזה קיפוח או, חלילה וחס - - -
       
גאלב מג'אדלה (העבודה - מימד - עם אחד):
       
       אם הוא יהיה נאמן להתנתקות כמו שדב וייסגלס נאמן להתנתקות, הוא יחליף - - -
       
נסים זאב (ש"ס):
       
       יכול להיות. עכשיו, אנחנו מדברים על מצב שבו שניהם נאמנים - -
       
גאלב מג'אדלה (העבודה - מימד - עם אחד):
       
       זה עניין של נאמנות.
       
נסים זאב (ש"ס):
       
       - - כשהאשה והגבר נאמנים באופן שווה.
       
יולי תמיר (העבודה - מימד - עם אחד):
       
       למה קונדוליסה רייס יכולה להיות יועצת לביטחון לאומי?
       
נסים זאב (ש"ס):
       
       בסדר, אז יש לה הכישורים. יכול להיות שהנשיא ראה בה אשה בעלת כישורים, כמו שהיתה גולדה מאיר, שנבחרה לראשות הממשלה. לא פוסלים אשה כיוון שהיא אשה. אבל, לא יכולים לתת העדפה לאשה מול גבר רק כיוון שהיא אשה.

היו"ר עבד-אלמאלכ דהאמשה:
       
       נכון. בסדר. סיימנו.
       
אילן שלגי (שינוי):
       
       - - -
       
רשף חן (שינוי):
       
       למה - - -
       
נסים זאב (ש"ס):
       
       אני חושב שכולכם מסכימים אתי, ואני מקווה ששכנעתי אתכם.
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב.
       
גאלב מג'אדלה (העבודה - מימד - עם אחד):
       
       בבית, במשפחה אצלך, מסכימים אתך?
       
היו"ר עבד-אלמאלכ דהאמשה:
       
       חברי הכנסת, אנחנו עוברים להצבעה על הצעת חוק שיווי זכויות האשה (תיקון מס' 4) (ייצוג הולם בעיצוב מדיניות לאומית), התשס"ה-2005. מי בעד? מי נגד? אפשר גם להימנע. אפשר להצביע.
       
הצבעה מס' 8
       
בעד ההצעה להעביר את הצעת החוק לוועדה - 5
נגד - אין
נמנעים - 2
ההצעה להעביר את הצעת חוק שיווי זכויות האשה (תיקון מס' 4) (ייצוג הולם 
בעיצוב מדיניות לאומית), התשס"ה-2005, לוועדה לקידום מעמד האשה נתקבלה.

אילן שלגי (שינוי):
       
       איפה חברות הכנסת?
       
יולי תמיר (העבודה - מימד - עם אחד):
       
       שאלה מצוינת.
       
היו"ר עבד-אלמאלכ דהאמשה:
       
       ברוב של חמישה תומכים, שני נמנעים, הצעת החוק אושרה בקריאה ראשונה, והיא תועבר לוועדה למעמד האשה לקידום הדיון בה.
       
אתי לבני (שינוי):
       
       תודה לחבר הכנסת נסים זאב, ששוכנע.
       
נסים זאב (ש"ס):
       
       הבטחתי לה - - -
       
אילן שלגי (שינוי):
       
       אני שואל: איפה חברות הכנסת? מה זה?
       
יולי תמיר (העבודה - מימד - עם אחד):
       
       אנחנו נדרוש שהחוקים הבאים יעברו רק ברוב של נשים.
       
היו"ר עבד-אלמאלכ דהאמשה:
       
       חברי הכנסת,  תם סדר-היום. הישיבה הבאה תהיה מחר, יום רביעי, כ"ג באייר התשס"ה, 1 ביוני 2005 - -
       
אתי לבני (שינוי):
       
       החוק עובר לוועדה למעמד האשה.

גאלב מג'אדלה (העבודה - מימד - עם אחד):
       
       לא לוועדת הפנים?
       
היו"ר עבד-אלמאלכ דהאמשה:
       
       - - בשעה 11:00. ישיבה זו נעולה.
       
נסים זאב (ש"ס):
       
	לא, אדוני. לא למעמד האשה.
       
היו"ר עבד-אלמאלכ דהאמשה:
       
       הישיבה נעולה. אני כבר החלטתי והעברתי - ולא עכשיו אני מעביר - קודם. היא באה עכשיו כאילו לבקש עוד פעם. לכן, אני לא חוזר לעניין הזה שנית. כבר נעלתי את הישיבה. לפי התקנון, זה עובר לוועדה לקידום מעמד האשה.
       
נסים זאב (ש"ס):
       
       לוועדת הכנסת. אני לא מוכן לזה.
       
היו"ר עבד-אלמאלכ דהאמשה:
       
       אדוני, אתה לא ביקשת קודם, ואני כבר העברתי וזה גמור. 
       
       הישיבה נעולה. תודה רבה. הישיבה נעולה.
       
       הישיבה ננעלה בשעה  20:26.
     
     
עמוד 116 מתוך 116

