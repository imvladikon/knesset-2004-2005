    תוכן עניינים
מסמכים שהונחו על שולחן הכנסת	10
מזכיר הכנסת אריה האן:	11
שאילתות בעל-פה	14
עבד-אלמאלכ דהאמשה (רע"ם):	14
292. הדחה מקורס דיילות	15
שר התחבורה מאיר שטרית:	15
עבד-אלמאלכ דהאמשה (רע"ם):	16
נסים זאב (ש"ס):	17
שר התחבורה מאיר שטרית:	18
291. תקרית אלימה בחוף קריית-חיים	21
עסאם מח'ול (חד"ש-תע"ל):	21
סגן השר לביטחון פנים יעקב אדרי:	22
עסאם מח'ול (חד"ש-תע"ל):	22
סגן השר לביטחון פנים יעקב אדרי:	23
עבד-אלמאלכ דהאמשה (רע"ם):	24
סגן השר לביטחון פנים יעקב אדרי:	26
הודעת יושב-ראש ועדת הכנסת	26
רוני בר-און (יו"ר ועדת הכנסת):	26
חילופי גברי בוועדות הכנסת	29
רוני בר-און (יו"ר ועדת הכנסת):	29
שאילתות ותשובות	30
2885. איחוד בתי-הספר היסודיים ביישובים כוכב-יאיר וצור-יגאל	30
3078. מסע בני-נוער מעוטי יכולת לפולין	31
3125. ממדי האלימות בבתי-ספר	33
3136. מיגון גגות במוסדות חינוך במערב הנגב	35
3165. תקציב איגוד השחמט הישראלי	36
מסמכים שהונחו על שולחן הכנסת	38
מזכיר הכנסת אריה האן:	39
שאילתות ותשובות	39
2965. סיוע לרשות המאוחדת בית-אריה--עופרים	39
3138. יישום המלצות דוח-שושני	40
3139. איוש תחנות הצלה בחופי הים	41
דיווח משלחת הכנסת לכנס אבש"א שהתקיים בוושינגטון	42
קולט אביטל (העבודה - מימד - עם אחד):	43
הצעת חוק חסינות חברי הכנסת, זכויותיהם וחובותיהם (תיקון מס' 34), התשס"ה-2005	44
רוני בר-און (יו"ר ועדת הכנסת):	44
מוחמד ברכה (חד"ש-תע"ל):	46
מוחמד ברכה (חד"ש-תע"ל):	47
עסאם מח'ול (חד"ש-תע"ל):	48
אחמד טיבי (חד"ש-תע"ל):	50
יוסף לפיד (שינוי):	51
קולט אביטל (העבודה - מימד - עם אחד):	52
ג'מאל זחאלקה (בל"ד):	57
יולי תמיר (העבודה - מימד - עם אחד):	59
שאול יהלום (מפד"ל):	61
חיים אורון (מרצ-יחד):	62
אבשלום וילן (מרצ-יחד):	65
גדעון סער (הליכוד):	68
עמיר פרץ (העבודה - מימד - עם אחד):	70
רוני בר-און (יו"ר ועדת הכנסת):	80
מזכיר הכנסת אריה האן:	84
מזכיר הכנסת אריה האן:	86
מזכיר הכנסת אריה האן:	88
גדעון סער (הליכוד):	89
הצעת חוק הנזיקים האזרחיים (אחריות המדינה) (תיקון מס' 7), התשס"ה-2005	90
מיכאל איתן (יו"ר ועדת החוקה, חוק ומשפט):	91
מסמכים שהונחו על שולחן הכנסת	113
סגנית מזכיר הכנסת ירדנה מלר-הורוביץ:	113
הצעת חוק הנזיקים האזרחיים (אחריות המדינה) (תיקון מס' 7), התשס"ה-2005	114
מוחמד ברכה (חד"ש-תע"ל):	114
עסאם מח'ול (חד"ש-תע"ל):	116
אחמד טיבי (חד"ש-תע"ל):	117
עזמי בשארה (בל"ד):	120
ג'מאל זחאלקה (בל"ד):	126
טלב אלסאנע (רע"ם):	129
זהבה גלאון (מרצ-יחד):	131
זהבה גלאון (מרצ-יחד):	137
אתי לבני (שינוי):	137
נסים זאב (ש"ס):	139
יולי תמיר (העבודה - מימד - עם אחד):	141
רשף חן (שינוי):	146
דברי ברכה של היושב-ראש למשלחת חברי ועדת המודיעין של הפרלמנט הקוריאני	151
הצעת חוק הנזיקים האזרחיים (אחריות המדינה) (תיקון מס' 7), התשס"ה-2005	151
מיכאל איתן (יו"ר ועדת החוקה, חוק ומשפט):	152
מיכאל איתן (יו"ר ועדת החוקה, חוק ומשפט):	156
מסמכים שהונחו על שולחן הכנסת	172
סגן מזכיר הכנסת דוד לב:	172
מיכאל איתן (יו"ר ועדת החוקה, חוק ומשפט):	173
הצעת חוק בתי-משפט לעניינים מינהליים (תיקון מס' 15), התשס"ה-2005	173
יצחק לוי (בשם ועדת החוקה, חוק ומשפט):	175
הצעת חוק האזרחות והכניסה לישראל (הוראת שעה) (תיקון), התשס"ה-2005	178
גאלב מג'אדלה (יו"ר ועדת הפנים ואיכות הסביבה):	178
עסאם מח'ול (חד"ש-תע"ל):	180
אחמד טיבי (חד"ש-תע"ל):	191
מוחמד ברכה (חד"ש-תע"ל):	197
עזמי בשארה (בל"ד):	199
חיים אורון (מרצ-יחד):	204
ג'מאל זחאלקה (בל"ד):	211
זהבה גלאון (מרצ-יחד):	212
טלב אלסאנע (רע"ם):	214
חמי דורון (שינוי):	222
ואסל טאהא (בל"ד):	230
אהוד יתום (הליכוד):	233
עמרם מצנע (העבודה - מימד - עם אחד):	235
אראלה גולן (שינוי):	239
יגאל יאסינוב (שינוי):	241
רשף חן (שינוי):	243
גדעון סער (הליכוד):	245
הצעת ועדת הפנים ואיכות הסביבה בדבר חלוקת הצעת חוק סמכויות  חיפוש לשם שמירה על ביטחון הציבור, התשס"ב-2002	261
חמי דורון (בשם ועדת הפנים ואיכות הסביבה):	262
חילופי גברי בוועדות הכנסת	262
רוני בר-און (יו"ר ועדת הכנסת):	263
רוני בר-און (יו"ר ועדת הכנסת):	263
הודעת יושב-ראש ועדת הכנסת	263
רוני בר-און (יו"ר ועדת הכנסת):	263
הצעת ועדת הכנסת להקים ועדת חקירה פרלמנטרית בנושא: גילויי השחיתות  בממשל במדינת ישראל	264
רוני בר-און (יו"ר ועדת הכנסת):	265
אורי אריאל (האיחוד הלאומי - ישראל ביתנו):	267
בנימין אלון (האיחוד הלאומי - ישראל ביתנו):	269
יורי שטרן (האיחוד הלאומי - ישראל ביתנו):	270
אליעזר כהן (האיחוד הלאומי - ישראל ביתנו):	271
אפרים סנה (העבודה - מימד - עם אחד):	272
זהבה גלאון (מרצ-יחד):	273
חמי דורון (שינוי):	276
אתי לבני (שינוי):	279
מוחמד ברכה (חד"ש-תע"ל):	279
מוחמד ברכה (חד"ש-תע"ל):	279
צבי הנדל (האיחוד הלאומי - ישראל ביתנו):	280
אריה אלדד (האיחוד הלאומי - ישראל ביתנו):	281
רוני בר-און (יו"ר ועדת הכנסת):	283
מיכאל איתן (הליכוד):	295
רוני בר-און (יו"ר ועדת הכנסת):	296
הצעת חוק שיפוט בענייני התרת נישואין (מקרים מיוחדים וסמכות בין-לאומית)  (תיקוני חקיקה), התשס"ה-2005	300
מיכאל איתן (יו"ר ועדת החוקה, חוק ומשפט):	301
יולי תמיר (העבודה - מימד - עם אחד):	306
נסים זאב (ש"ס):	308
רשף חן (שינוי):	311
אתי לבני (שינוי):	313
משה גפני (דגל התורה):	314
כוונת הממשלה להרוס את בתי גוש-קטיף לאחר ההתנתקות;	319
פעילות מערכת הביטחון נוכח האירועים בגוש-קטיף הקשורים להתנתקות	319
דוד אזולאי (ש"ס):	320
גדעון סער (הליכוד):	321
יוסף לפיד (שינוי):	321
אבשלום וילן (מרצ-יחד):	322
שאול יהלום (מפד"ל):	323
עבד-אלמאלכ דהאמשה (רע"ם):	323
הצעת חוק הפיקוח על עסקי ביטוח (תיקון מס' 15), התשס"ה-2005	326
יעקב ליצמן (יו"ר ועדת הכספים):	326
חיים אורון (מרצ-יחד):	328
מסמכים שהונחו על שולחן הכנסת	328
סגנית מזכיר הכנסת ירדנה מלר-הורוביץ:	328
החלטה בדבר אישור הוראות בצו תעריף המכס והפטורים ומס קנייה  על טובין (תיקון מס' 23), התשס"ה-2005	330
יעקב ליצמן (אגודת ישראל - יהדות התורה והשבת):	330
הצעת חוק התקנים (תיקון מס' 7), התשס"ה-2005	331
אמנון כהן (יו"ר ועדת הכלכלה):	332
הצעת חוק לתיקון פקודת התעבורה (מס' 69), התשס"ה-2005	334
אמנון כהן (יו"ר ועדת הכלכלה):	335
הצעת חוק הספנות (כלי שיט זר בשליטה של גורם ישראלי), התשס"ה-2005	337
אמנון כהן (יו"ר ועדת הכלכלה):	337
אמנון כהן (יו"ר ועדת הכלכלה):	339
הצעת חוק עדכון כתובת, התשס"ה-2005	340
חמי דורון (בשם ועדת הפנים ואיכות הסביבה):	340
אהוד רצאבי (שינוי):	341
הצעת חוק לתיקון פקודת העיריות (מס' 103), התשס"ה-2005	342
חמי דורון (בשם ועדת הפנים ואיכות הסביבה):	342
יגאל יאסינוב (שינוי):	344
הצעת חוק לתיקון פקודת העיריות (מס' 104), התשס"ה-2005	344
עמרם מצנע (בשם ועדת הפנים ואיכות הסביבה):	344
חמי דורון (שינוי):	345
הצעת חוק חופש המידע (תיקון מס' 3), התשס"ה-2005	348
לאה נס (בשם ועדת הפנים ואיכות הסביבה):	348
לאה נס (בשם ועדת הפנים ואיכות הסביבה):	351
הצעת חוק המועצות האזוריות (מועד בחירות כלליות) (תיקון מס' 3), התשס"ה-2005	352
חמי דורון (שינוי):	356
שר הפנים אופיר פינס-פז:	359
הצעת חוק לתיקון פקודת המשטרה (מס' 19), התשס"ה-2005	363
חמי דורון (בשם ועדת הפנים ואיכות הסביבה):	363
הצעת חוק סמכויות לשם שמירה על ביטחון הציבור, התשס"ה-2005	365
חמי דורון (בשם ועדת הפנים ואיכות הסביבה):	365
חמי דורון (בשם ועדת הפנים ואיכות הסביבה):	367
הצעת חוק הרשות הלאומית למורשת יהדות בוכרה, התשס"ה-2005;	368
הצעת חוק הרשות הלאומית למורשת יהדות לוב, התשס"ה-2005	368
אמנון כהן (ש"ס):	368
רשף חן (שינוי):	369
רשף חן (שינוי):	370
הצעת חוק הרשויות המקומיות (בחירת ראש הרשות וסגניו וכהונתם) (תיקון מס' 27) (מינוי, ביטול אצילה וחדילה מכהונה של סגן ראש רשות), התשס"ה-2005	372
רוני בר-און (הליכוד):	372
הצעת חוק החברות (תיקון מס' 4) (חברה לתועלת הציבור), התשס"ה-2005	373
שרת המשפטים ציפי לבני:	373
הצעת חוק זכות יוצרים, התשס"ה-2005	374
שרת המשפטים ציפי לבני:	374
הצעת חוק סדר הדין הפלילי (סמכויות אכיפה - מעצרים) (היוועדות חזותית -  הוראת שעה), התשס"ה-2005	375
שרת המשפטים ציפי לבני:	376
הצעת חוק הסדרים במשק המדינה (תיקוני חקיקה) (תיקון מס' 10  והוראת שעה), התשס"ה-2005	377
שר התשתיות הלאומיות בנימין בן-אליעזר:	377
שאילתות ותשובות	378
1310. תיקון לתקנות מקורות אנרגיה	378
2055. התייקרות הדלק והשפעתה על כלכלת המדינה	379
2398. חוות מכלי הגז בחיפה	380
2542. מחירי המים שגובה חברת "הגיחון" בירושלים	382
שר התשתיות הלאומיות בנימין בן-אליעזר:	383
2543. ניתוק בתי-אב מזרם החשמל בשל חובותיהם	383
2564. עלייה במספר התלונות המוצדקות נגד חברת החשמל	384
2578. צינור גז לחיפה	385
2594. מקורות המים של ישראל בעקבות תוכנית ההינתקות	386
2595. מכרז ליצרן חשמל פרטי במישור רותם	387
2620. מונה תעריף עומס וזמן חסכני של חברת החשמל	388
2651. גביית תשלום על-ידי ספקי גז בגין תיקון ליקויים	389
2698. מות דגים כתוצאה מניתוק חשמל	390
2734. מצבה של החברה לחקר ימים ואגמים	391
2778. התייקרות תעריפי החשמל	392
2795. גביית מע"מ על אגרת מים וביוב בירושלים	395
2847. זיהום מי התהום	396
2944. אספקת מים ליישובים הבלתי-מוכרים בנגב	397
2945. קו מתח עליון בגבעת-שמואל	398
2974. העלייה במחירי הבנזין	398
3001. מכוני המחקר והפיתוח	399
3097. דליפת דלק למי התהום	400
3098. מכירת דלק מהול במים	401
3276. מהילת דלק	402
הצעת חוק הקמת בית-חולים בקריות, התשס"ה-2005	403
אפרים סנה (העבודה - מימד - עם אחד):	403
הצעת חוק שירות ביטחון (הוראת שעה) (תיקון מס' 9), התשס"ה-2005	405
סגן שר הביטחון זאב בוים:	405
חמי דורון (שינוי):	406
דני יתום (העבודה - מימד - עם אחד):	408
נסים זאב (ש"ס):	410
נסים זאב (ש"ס):	411
שאילתות ותשובות	412
2870. הצתת משרדי העיתון "מוסט"	413
2891. מעצרי מפגינים בכבישים	414
2906. אגף ד' בכלא "שאטה"	415
2961. אלימות במקומות בילוי	415
2962. אלימות במקומות בילוי	416
2963. ביקורות על מכירת אלכוהול לקטינים ב"פיצוציות"	418
2982. אכיפת החוק במדינת ישראל	420
2983. מעצר מפגינים חוסמי כבישים	421
2990. פינוי אסירות מכלא "נווה-תרצה" לכלא "השרון"	422
3057. סגירת תיקי משטרה בלי לבודקם	423
3081. אלימות נגד רופא	424
3082. הפשיעה בקרב עולים	425
3083. קבוצות נאצים בישראל	426
3110. הטיפול במפגינים בקניון מלחה בירושלים	427
3119. טיפול המשטרה בהברחת נשים לארץ	429
3126. תקיפת צעירים ערבים בעפולה	430
3141. מצבו הבריאותי של אסיר בכלא "שאטה"	431
3167. פדיון ימי חופשה במשטרה	432
סגן השר לביטחון פנים יעקב אדרי:	435
רשף חן (שינוי):	435
3168. חקירת האירועים בכפר-מע'אר	436
3170. חקירת השלכת בקבוק תבערה לבית-כנסת בירושלים	437
3187. טיפול המשטרה במיסיונרים במושב תפרח	437
3203. חקירת מאבטח שפיזר מפגינים באמצעות שוקר	438
משה גפני (דגל התורה):	440
סגן השר לביטחון פנים יעקב אדרי:	440
3204. היעלמותו של תושב מזרעה	441
עבד-אלמאלכ דהאמשה (רע"ם):	442
3226. חקירת חשד להצתת בית-כנסת בעכו	443
3227. תפקוד משטרת ישראל בעת יישום תוכנית ההתנתקות	444
הצעת חוק עבודה נתמכת, התשס"ה-2005	445
שאול יהלום (מפד"ל):	445
הצעת חוק השקעות משותפות בנאמנות (תיקון מס' 30), התשס"ה-2005	447
שר האוצר בנימין נתניהו:	447
שאילתות ותשובות	450
1258. הגדרות אוטובסים בביטוח החובה לרכב	450
1325. הזרמת כספים על-ידי חברת "בזק" לחברת שידורי הלוויין	458
1518. פגיעה בפגים בשל תקצוב בלתי הולם	459
1572. פיתוח הנגב והגליל	459
1585. עיקול כספי הליווי לעיוור	461
1588. העסקת ערבים בבנק ישראל	463
1660. הסכם בין ההסתדרות לחברות הביטוח בעניין קרנות הפנסיה	464
1723. עדכון שומות מס הכנסה והדפסתן בשבת ובחג	466
1724. חוק מיסוי מקרקעין, התשכ"ג-1963	468
1738. הגירעון בקרנות הפנסיה	469
1739. הדיווחים בדבר הקיצוצים הצפויים בתקציב	471
1753. קליטת עובדים יוצאי אתיופיה בשירות המדינה	472
1765. בנק ההשקעות פועלים שוקי הון	473
1800. הוצאות פינוי ופיצוי המתנחלים בתקציב 2005	474
1802. מדיניות חברות האשראי לגבי ניצול נקודות	475
1823. תקציב בתי-הדין הרבניים	476
1923. הקפאת תקציב האשפוז לקשישים סיעודיים	478
1924. תקציב בתי-הדין הרבניים	479
1947. עיכוב תרופות מצילות חיים במכס	480
1996. יועצי תקשורת חיצוניים במשרד האוצר	481
2077. הפרטת התעשייה הצבאית	482
2097. קיצוצים בתקציב ההשכלה הגבוהה	485
2118. תקציב האבטחה של ראש הממשלה לשעבר אהוד ברק	486
2119. השפעת הקיצוץ במגזר הציבורי	487
2141. פיצויים מגרמניה ליהודים יוצאי לוב	487
2204. השוואת הבלו על הסולר והבנזין	488
2205. פרסום שמו של חבר כנסת החשוד בניסיון להבריח סיגריות	489
2223. סמכות למינוי דירקטורים	489
2224. רכישת דירות על-ידי תושבי חוץ	490
2252. השלכות שביתת הנמלים	491
2254. כהונת דירקטורים בחברות ממשלתיות	492
2256. מיסוי מלגות הסטודנטים לתארים מתקדמים	493
2257. תקציב לעבודות יזומות	494
2270. מענק לבכירים בחברת "בזק"	495
2311. תשלום לספקים של משרדי הממשלה והרשויות המקומיות	496
2358, 2448, 2565. הפחתת דמי הביטוח הלאומי למעסיקים	499
2377. מתן אשראי לרשויות מקומיות	504
2400. מאבק במעלימי המס	505
2402. העברת משרדי ממשלה לפארק התעשייה הצפוני ברחובות	506
2403, 2460. אגרת רישוי לרכב דיזל	508
2404. סלילת כביש המחבר בין תקוע לנוקדים	510
2405. יישום החלטת בג"ץ בעניין סניף משרד הפנים במזרח-ירושלים	510
2447. הנחיות האוצר להקטנת קצבת הנכות	511
2455. תארים אקדמיים מזויפים	513
2479. ניצול התקציב לבניית גדר הביטחון	513
2480. תקציב לבניית מקוואות	514
2512. קביעת יעדי אבטלה רב-שנתיים	515
2519. ביטוח לפיקדונות בבנקים	516
2520. מבצע אכיפה של מס הכנסה	519
2521. סובסידיה לחברת "בזק" עבור קישור גומלין	519
2547. מידע בנוגע לחלוקת אשראי במשק	521
2567. חלקם של העשירונים התחתונים בצמיחה הכלכלית	521
2596. חשדות נגד בכירים במכס	528
2685. תקצוב בתי-חולים נוכח מגפת השפעת	529
2689. הפער בין ההכנסה בעשירון העליון לעשירון התחתון	530
2714. דירקטוריונים בחברות הנמלים	531
2721. תמיכה במרכז הבהאי בחיפה	541
2736. הפחתת המכס על כלי רכב היברידיים	543
2751. העסקת רואי-חשבון על-ידי החשב הכללי לביצוע חקירות	543
2769. הפרטה בחברה למתנ"סים	546
2880. עובדים בשירות המדינה המשתכרים פחות משכר המינימום	549
2899. העסקת ערבים בשירות המדינה ובדירקטוריונים	550
2914. השתתפות במימון הוצאות אחזקת מזכיר ביישובים חדשים	551
2915. אבטחת מידע ובחירת ספק לשירותי מחשב	552
2992. תקציב האוצר להתנתקות	553
3015. תשלום פנסיה לפני גיל 67	554
3016. תקנים לתחנה לאם ולילד ביישוב אלעד	555
3069. מצבם של ניצולי שואה זקנים החיים בישראל	558
3070. מעמדה של חברת "אל על"	559
3104. המלצת דוח ועדת בן-בסט לרפורמה במס	563
3158. הוראת ניהול מסגרות אשראי בחשבונות עובר-ושב	564
3195. מענקים לאמהות חד-הוריות	565
    
       

                                                            			עדכון: 10/8/05                                
       
       חוברת ל"ט
       ישיבה  רע"ו                                                                   
       
       

       
הישיבה המאתיים-ושבעים-ושש של הכנסת השש-עשרה
יום רביעי ,כ' בתמוז התשס"ה (27 ביולי 2005)
ירושלים, הכנסת, שעה 11:02
       
       
       
       
מסמכים שהונחו על שולחן הכנסת
       
היו"ר ראובן ריבלין:
       
       אדוני השר הנכבד, שר התחבורה, רבותי חברי הכנסת, היום יום רביעי, כ' בתמוז התשס"ה, 27 ביולי 2005 למניינם. אני מתכבד לפתוח את הישיבה האחרונה למושב זה של הכנסת השש-עשרה. אני מקווה שיום זה יעבור בשקט ובנחת גם אם תהיינה בו כמה שאלות שתצטרכנה הכרעה כאשר הדעות חלוקות. 
       
       נצא לדרך. ראשית הייתי מבקש להודיע, כי הצעת חוק שיפוט בענייני התרת נישואין (מקרים מיוחדים וסמכות בין-לאומית) (תיקוני חקיקה), התשס"ה-2005, הונחה על שולחן הכנסת ב-19 ביולי 2005, ובישיבתה היום החליטה ועדת החוקה, חוק ומשפט, בהתאם לסמכותה על-פי הוראות סעיף 124 לתקנון הכנסת, לחדש את דיוניה בהצעת החוק, ולכן הצעת החוק יורדת מסדר-היום. תודה. אדוני השר המקשר, כבר יש לך היום פחות עבודה. 
       
       הודעה למזכיר הכנסת, בבקשה, אדוני. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת - לדיון מוקדם: הצעת חוק התרגום בהליכים אזרחיים בבית-המשפט, התשס"ה-2005, מאת חבר הכנסת מיכאל איתן וקבוצת חברי הכנסת; הצעת חוק נפגעי הפוליו, התשס"ה-2005, מאת חבר הכנסת עבד-אלמאלכ דהאמשה; הצעת חוק תיקון פקודת התעבורה (תיקון - סמכות שפיטה לפי פקודת הסמים המסוכנים), מאת חבר הכנסת אילן שלגי וקבוצת חברי הכנסת; הצעת חוק חברון ומערת המכפלה, התשס"ה-2005, מאת חבר הכנסת זבולון אורלב; הצעת חוק לימוד חובה (תיקון - חלוקת אחריות כספית בין המדינה לרשויות המקומיות), התשס"ה-2005, מאת חברת הכנסת מל פולישוק-בלוך וקבוצת חברי הכנסת; הצעת חוק בית-הדין לעבודה (תיקון - אישור ועדת שירות המדינה למינוי נציגי ציבור), התשס"ה-2005, מאת חבר הכנסת יצחק לוי; הצעת חוק יישום תוכנית ההתנתקות (תיקון - גיוס מימון לתוכנית ההתנתקות), התשס"ה-2005, מאת חבר הכנסת צבי הנדל; הצעת חוק לתיקון פקודת התעבורה (תקצוב גלי צה"ל), התשס"ה-2005, מאת חבר הכנסת דני יתום; הצעת חוק איסור צילום של נזקק ללא הסכמתו, התשס"ה-2005, מאת חבר הכנסת משה כחלון; הצעת חוק המרשם הפלילי ותקנת השבים (תיקון – אי-הצגת רישום שהתיישן או נמחק), התשס"ה-2005, מאת חבר הכנסת אפי איתם; הצעת חוק המפלגות (תיקון - בחירות מקדימות למועמדים לכנסת), התשס"ה-2005, מאת חברי הכנסת רן כהן, גילה פינקלשטיין וקבוצת חברי הכנסת; הצעת חוק ראול ולנברג, התשס"ה-2005, מאת חבר הכנסת יולי-יואל אדלשטיין; הצעת חוק העונשין (תיקון - איסור שידול לחזרה בתשובה), התשס"ה-2005, מאת חבר הכנסת חיים אורון; הצעת חוק חובת אריזה בשקית נייר, התשס"ה-2005, מאת חברי הכנסת אילן ליבוביץ, לאה נס וקבוצת חברי הכנסת; הצעת חוק התרבות והאמנות (תיקון - הקצאת תקציב שנתי לתרבות ואמנות), התשס"ה-2005, מאת חברי הכנסת דניאל בנלולו, אהוד רצאבי, יורי שטרן, איתן כבל, מל פולישוק-בלוך, רוני בריזון ורשף חן; הצעת חוק צער בעלי-חיים (הגנה על בעלי-חיים) (תיקון - איסור המתת עופות בגריסה או בזרם חשמלי ללא הימום), התשס"ה-2005, מאת חבר הכנסת שאול יהלום; הצעת חוק העונשין (תיקון - השוואת חובת דיווח), התשס"ה-2005, מאת חבר הכנסת רן כהן, לאה נס וקבוצת חברי הכנסת; הצעת חוק התכנון והבנייה (תיקון - הארכת תקופת הזכאות לקבלת פיצוי בגין פגיעה), התשס"ה-2005, מאת חבר הכנסת אמנון כהן וקבוצת חברי הכנסת; הצעת חוק כביש אגרה (כביש ארצי לישראל) (תיקון - פרסום אופן הגשת ערר), התשס"ה-2005, מאת חבר הכנסת יצחק לוי; הצעת חוק איסור לשון הרע (תיקון - פיצוי לנפגע), התשס"ה-2005, מאת חברת הכנסת גילה פינקלשטיין; הצעת חוק חקירה והעמדה לדין של תובעים (תיקוני חקיקה), התשס"ה-2005, מאת חבר הכנסת מיכאל איתן; הצעת חוק חופש המידע (תיקון - הוספת מוסדות חינוך), התשס"ה-2005, מאת חברת הכנסת מל פולישוק-בלוך וקבוצת חברי הכנסת; הצעת חוק התכנון והבנייה (תיקון - התנגדות תושבים למתן היתר למתקן ביטחוני), התשס"ה-2005, מאת חברת הכנסת לאה נס; הצעת חוק בתי-המשפט (תיקון - גיל יציאה לקצבה), התשס"ה-2005, מאת חבר הכנסת אליעזר זנדברג ואילן שלגי; הצעת חוק שכר מינימום (תיקון - סמכות מפקח העבודה), התשס"ה-2005, מאת חבר הכנסת יורי שטרן וקבוצת חברי הכנסת; הצעת חוק הביטוח הלאומי (תיקון - מענק במקרה פטירה), התשס"ה-2005, מאת חבר הכנסת משה כחלון; הצעת חוק ביטוח בריאות ממלכתי (תיקון - טיפול בתלונות על-ידי נציב קבילות הציבור), התשס"ה-2005, מאת חבר הכנסת חיים אורון; הצעת חוק בית-הדין לעבודה (תיקון - מינוי נציגי ציבור), התשס"ה-2005, מאת חברי הכנסת אתי לבני, רוני בריזון ורשף חן; הצעת חוק הגבלת פיצויי פרישה בחברות ציבוריות, התשס"ה-2005, מאת חבר הכנסת אחמד טיבי; הצעת חוק לתיקון פקודת בריאות הציבור (מזון) (חומצות שומן מסוג טרנס), התשס"ה-2005, מאת חברי הכנסת איתן כבל, לאה נס וקבוצת חברי הכנסת; הצעת חוק חופש המידע (תיקון - פטור מאגרה ליחיד), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק השבת ומועדי ישראל, התשס"ה-2005, מאת חבר הכנסת יולי-יואל אדלשטיין; הצעת חוק לא תעמוד על דם רעך (תיקון - שינוי שם), התשס"ה-2005, מאת חברי הכנסת רוני בריזון, אילן ליבוביץ ואהוד רצאבי; הצעת חוק הרשויות המקומיות (גמול השתתפות בישיבות והחזר הוצאות לחברי מועצה), התשס"ה-2005, מאת חבר הכנסת דוד אזולאי; הצעת חוק-יסוד: זכויות חברתיות, מאת חבר הכנסת עבד-אלמאלכ דהאמשה; הצעת חוק המפלגות (תיקון - קבלני קולות), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק אחריות מזמין שירותי קבלן לזכויות העובדים, התשס"ה-2005, מאת חבר הכנסת יגאל יאסינוב וקבוצת חברי הכנסת; הצעת חוק אמנות בין-לאומיות (אישור הכנסת), התשס"ה-2005, מאת חבר הכנסת אורי אריאל וקבוצת חברי הכנסת; הצעת חוק למניעת אלימות במשפחה (תיקון - צו משמורת לגברים מכים), התשס"ה-2005, מאת חבר הכנסת זהבה גלאון; הצעת חוק לתיקון פקודת העיריות (סיבה מוצדקת לפיטורי מבקר), התשס"ה-2005, מאת חברי הכנסת חמי דורון, רוני בריזון, רשף חן ואהוד רצאבי; הצעת חוק הכנסת (תיקון - פגרת הכנסת) (הוראת שעה), התשס"ה-2005, מאת חבר הכנסת איוב קרא וקבוצת חברי הכנסת; הצעת חוק תמיכה נפשית עבור מפונים, התשס"ה-2005, מאת חברי הכנסת אראלה גולן, אליעזר זנדברג, חמי דורון ויגאל יאסינוב; הצעת חוק מס ערך מוסף (תיקון - שיעור אפס על ספרי לימוד), התשס"ה-2005, מאת חבר הכנסת עבד-אלמאלכ דהאמשה; הצעת חוק מס רכוש וקרן פיצויים (תיקון - נציג ערבי בוועדת ערר), התשס"ה-2005, מאת חברי הכנסת אחמד טיבי, מוחמד ברכה ועסאם מח'ול; הצעת חוק מחלקה לחקירת שוטרים צבאיים, התשס"ה-2005, מאת חבר הכנסת איוב קרא; הצעת חוק העונשין (תיקון - סייג לאחריות פלילית עבירה פוליטית), התשס"ה-2005, מאת חברי הכנסת איוב קרא, אורי אריאל ונסים זאב; הצעת חוק-יסוד: הזכות לדיור, מאת חבר הכנסת רומן ברונפמן; הצעת חוק הנוער (שפיטה, ענישה ודרכי טיפול) (תיקון - חובת תסקיר מעצר), התשס"ה-2005, מאת חבר הכנסת יצחק לוי; הצעת חוק לתיקון פקודת התעבורה (איסור שימוש בטלפון קבוע או נייד בעת הוראת נהיגה), התשס"ה-2005, מאת חבר הכנסת דוד אזולאי; הצעת חוק צער בעלי-חיים (הגנה על בעלי-חיים) (תיקון - פעולות המעידות על התעללות), התשס"ה-2005, מאת חברת הכנסת זהבה גלאון; הצעת חוק העונשין (תיקון - תקיפת עובדי מערכת הבריאות), התשס"ה-2005, מאת חברי הכנסת אפרים סנה, אהוד יתום, אילן ליבוביץ ואריה אלדד; הצעת חוק נכי רדיפות הנאצים (תיקוני חקיקה - הגדרת נכה), התשס"ה-2005, מאת חבר הכנסת יצחק כהן; הצעת חוק-יסוד: זכויות חברתיות, מאת חברי הכנסת עמיר פרץ ואילנה כהן; הצעת חוק האזרחות (תיקון - ביטול אזרחות), התשס"ה-2005, מאת חבר הכנסת ניסן סלומינסקי; הצעת חוק שירות הקבע בצבא-הגנה לישראל (גמלאות) (תיקון - זכות לקצבת פרישה), התשס"ה-2005, מאת חבר הכנסת אברהם פורז; הצעת חוק איסור הפליה במוצרים, בשירותים ובכניסה למקומות בידור ולמקומות ציבוריים (תיקון - הפליה מחמת צבע), התשס"ה-2005, מאת חבר הכנסת איוב קרא; הצעת חוק הסכמה לאומית לביצוע מהלכים מדיניים בעלי משמעות מהותית, התשס"ה-2005, מאת חבר הכנסת מיכאל רצון; הצעת חוק הממשלה (תיקון - הצגת תוכנית שנתית למאבק באלימות), התשס"ה-2005, מאת חבר הכנסת יצחק לוי וקבוצת חברי הכנסת; הצעת חוק הביטוח הלאומי (תיקון - תשלום למי שנשללה גמלתו), התשס"ה-2005, מאת חברי הכנסת עמיר פרץ ואילנה כהן; הצעת חוק חובת הבאה לקבורה, התשס"ה-2005, מאת חבר הכנסת אליהו ישי; הצעת חוק הביטוח הלאומי (תיקון - פטור לסטודנטים), התשס"ה-2005, מאת חבר הכנסת עבד-אלמאלכ דהאמשה; הצעת חוק לתיקון פקודת מס הכנסה (ניכויים שאין להתירם), התשס"ה-2005, מאת חבר הכנסת חיים אורון; הצעת חוק שיפוט בתי-דין רבניים (נישואין וגירושין) (תיקון - גיור), התשס"ה-2005, מאת חברי הכנסת אליהו ישי ויעקב מרגי; הצעת חוק ביטוח בריאות ממלכתי (תיקון - שירותים בימי חג ומועד), התשס"ה-2005, מאת חבר הכנסת עבד-אלמאלכ דהאמשה; הצעת חוק לביטול חוק להנצחת זכרו של רחבעם זאבי, התשס"ה-2005, מאת חברי הכנסת מוחמד ברכה, עסאם מח'ול ואחמד טיבי; הצעת חוק הגנת הצרכן (תיקון - איסור פרסום על גבי דלתות של בתי מגורים), התשס"ה-2005, מאת חברי הכנסת חמי דורון, רוני בריזון, רשף חן ואהוד רצאבי; הצעת חוק ביטוח בריאות ממלכתי (תיקון - טיפולי שיניים), התשס"ה-2005, מאת חבר הכנסת יעקב מרגי; הצעת חוק-יסוד: זכויות חברתיות, מאת חברי הכנסת מוחמד ברכה, עסאם מח'ול ואחמד טיבי; הצעת חוק זכות יוצרים (מדיה דיגיטלית), התשס"ה-2005, מאת חברת הכנסת יולי תמיר וקבוצת חברי הכנסת; הצעת חוק סיוע למשפחות נפטרים, התשס"ה-2005, מאת חבר הכנסת יחיאל חזן; הצעת חוק יום המנוחה והבילוי השבועי, התשס"ה-2005, מאת חבר הכנסת רוני בריזון; הצעת חוק הבטחת הכנסה (תיקון - רכב כנכס שמופקת ממנו הכנסה חודשית להורים יחידים), התשס"ה-2005, מאת חבר הכנסת דניאל בנלולו וקבוצת חברי הכנסת; הצעת חוק לתיקון פקודת מס הכנסה (ניכוי ריבית על משכנתה לדירת מגורים יחידה), התשס"ה-2005, מאת חבר הכנסת יעקב מרגי; הצעת חוק לתיקון פקודת הבריאות (מזון) (תיקון - סימון מזון מהונדס גנטית), התשס"ה-2005, מאת חברת הכנסת לאה נס; הצעת חוק דמי מחלה (היעדרות בשל מחלת ילד) (תיקון - התאמת ימי ההיעדרות למספר הילדים), התשס"ה-2005, מאת חבר הכנסת רן כהן; הצעת חוק עובדים זרים (תיקון - סמכויות בנוגע לעובדים זרים בענפי החקלאות), התשס"ה-2005, מאת חבר הכנסת אהוד יתום; הצעת חוק מגן-דוד-אדום (תיקון - מינוי ראש האגודה), התשס"ה-2005, מאת חברי הכנסת אתי לבני, רשף חן, יגאל יאסינוב ואראלה גולן; הצעת חוק נישואין אזרחיים, התשס"ה-2005, מאת חברי הכנסת ויקטור בריילובסקי, יגאל יאסינוב, רוני בריזון ואליעזר זנדברג; הצעת חוק ההתיישנות (תיקון - תקופת התיישנות בתביעה בשל מעשים המהווים עבירות מין), התשס"ה-2005, מאת חבר הכנסת ניסן סלומינסקי; הצעת חוק הביטוח הלאומי (תיקון - קבלת קצבת זיקנה וקצבת נכות בעד פרק זמן אחד), התשס"ה-2005, מאת חברת הכנסת גילה פינקלשטיין; הצעת חוק לימוד חובה (תיקון - הגדרת גן ציבורי), התשס"ה-2005, מאת חברי הכנסת אילן שלגי, רוני בריזון, אילן ליבוביץ ומל פולישוק-בלוך; הצעת חוק לימוד חובה (תיקון - ביטול תשלומי הורים), התשס"ה-2005, מאת חברי הכנסת מל פולישוק-בלוך, אילן שלגי וקבוצת חברי הכנסת; הצעת חוק חסינות חברי הכנסת, זכויותיהם וחובותיהם (תיקון - איסור כהונת נבחר בהתאחדות התעשיינים), התשס"ה-2005, מאת חבר הכנסת זבולון אורלב; הצעת חוק השמדת הארבה, התשס"ה-2005, מאת חבר הכנסת איוב קרא; הצעת חוק זכויות נפגעי עבירה (תיקון - סיוע ופיצוי לנפגעי עבירה חמורה), התשס"ה-2005, מאת חברי הכנסת עמיר פרץ, חיים אורון, אילנה כהן ויולי תמיר; הצעת חוק השתתפות בהוצאות טיפול בילדים, התשס"ה-2005, מאת חברי הכנסת אילן ליבוביץ, אמנון כהן וקבוצת חברי הכנסת; הצעת חוק לתיקון פקודת מסי העירייה ומסי הממשלה (פיטורין), התשס"ה-2005, מאת חבר הכנסת נסים דהן; הצעת חוק מרשם אוכלוסין (תיקון - רישום תאריך עברי במסמכי לידה ופטירה), התשס"ה-2005, מאת חבר הכנסת שאול יהלום; הצעת חוק צער בעלי-חיים (הגנה על בעלי-חיים) (תיקון - איסור עקירת ציפורניים), התשס"ה-2005, מאת חברי הכנסת אחמד טיבי, מוחמד ברכה ועסאם מח'ול; הצעת חוק המועצה להשכלה גבוהה (תיקון - סייג למינוי יושב-ראש המועצה), התשס"ה-2005, מאת חברת הכנסת מל פולישוק-בלוך וקבוצת חברי הכנסת; הצעת חוק התקשורת (בזק ושידורים) (תיקון - חובת העברה ללא תשלום של שידוריו של בעל רשיון משדר ערוץ ייעודי), התשס"ה-2005, מאת חברי הכנסת יורי שטרן, דוד אזולאי, ענבל גבריאלי, רומן ברונפמן ועמרם מצנע; הצעת חוק בתי-משפט לענינים מינהליים (תיקון - עתירות על החלטות לפי חוק זכויות נפגעי עבירה), התשס"ה-2005, מאת חברי הכנסת מיכאל איתן ויצחק לוי; הצעת חוק פיצוי בשל כבילת עצור או אסיר שלא כדין (תיקוני חקיקה), התשס"ה-2005, מאת חבר הכנסת מיכאל איתן; הצעת חוק הלוואות ללא זכות חזרה, התשס"ה-2005, מאת חברי הכנסת יולי תמיר, משה כחלון ואמנון כהן; הצעת חוק החברות (תיקון - חברה שלציבור עניין מהותי בה), התשס"ה-2005, מאת חברי הכנסת אהוד רצאבי, גדעון סער ורוני בריזון; הצעת חוק מחלות יתומות, התשס"ה-2005, מאת חברי הכנסת נסים דהן, לאה נס וקבוצת חברי הכנסת; הצעת חוק לתיקון פקודת מס הכנסה (ניכוי הוצאות שכר לימוד בגין תואר ראשון), התשס"ה-2005, מאת חבר הכנסת גלעד ארדן. תודה רבה.

היו"ר ראובן ריבלין:
       
       תודה רבה למזכיר הכנסת.

       
שאילתות בעל-פה

היו"ר ראובן ריבלין:
       
       רבותי חברי הכנסת, שר התחבורה ישיב על שאילתא בעל-פה של חבר הכנסת עבד-אלמאלכ דהאמשה בנושא: הדחה מקורס דיילות. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, אני חייב להעיר שעוד לא חולקו לנו השאילתות בעל-פה, ולכן אני אקרא את הנוסח שהגשתי. 
       
היו"ר ראובן ריבלין:
       
       לא, לא. חבר הכנסת דהאמשה, אני מקפיד על העניין הזה, כדי שלא יהיו לנו הפתעות. 
       
נסים זאב (ש"ס):
       
       למה אין סדר-יום, אדוני היושב-ראש?
       
עבד-אלמאלכ דהאמשה (רע"ם):
       
       סדר-היום שחולק עכשיו הוא מאתמול. 
       
היו"ר ראובן ריבלין:
       
       ברגע האחרון חלו שינויים. ביום רביעי מתחילים בשאילתות בעל-פה, ואין על זה ויכוח. כשנסיים את השאילתות יהיה לך סדר-יום. חבר הכנסת נסים זאב, אתה אחד החברים היחידים, עם עבד-אלמאלכ דהאמשה, שרשאים וזכאים לקבל סדר-יום, כי אתה נמצא מתחילת סדר-היום ועד סוף סדר-היום ועד בכלל. חבר הכנסת דהאמשה, בבקשה. 
       
292. הדחה מקורס דיילות
       
עבד-אלמאלכ דהאמשה (רע"ם):
       
       פורסם כי צעירה נדחתה מקורס דיילות של חברת "אל על", למרות ציוניה הגבוהים במבחנים, בשל מוצאה הערבי. 
       
       ברצוני לשאול -
       
       
       1. האם הצעירה הודחה מהקורס, ואם כן - מדוע?
       
       2. האם יפעל משרדך בנדון, ואם כן, כיצד?
       
היו"ר ראובן ריבלין:
       
       תודה רבה על השאלה החשובה. כבוד השר, בבקשה. 
       
שר התחבורה מאיר שטרית:
       
       אדוני היושב-ראש, אני מתכבד להשיב על שאילתא מס' 292, של חבר הכנסת עבד-אלמאלכ דהאמשה, בנושא: הדחה מקורס דיילות. 
       
       1. המועמדת לא הודחה מקורס דיילי אוויר, אלא נמצאה בתהליך הערכה לגבי המשך השתתפותה בקורס. תהליך ההערכה החל בשל כמה ספקות שעלו בנוגע להתאמתה המקצועית. בעקבות חוות דעת שליליות שהתקבלו לגביה מתצפיות, מבדקים והערכות מקצועיות, וללא קשר למוצאה, בטרם הסתיים תהליך ההערכה בחרה המועמדת מיוזמתה להפסיק להשתתף בקורס. חברת "אל על" הצהירה בפני, כי השוויון הוא אבן מאבני היסוד של החברה. "אל על" מעסיקה עובדים ללא קשר למוצאם האתני ושיקוליה הם שיקולים מקצועיים בלבד. בני מיעוטים - מוסלמים, נוצרים ודרוזים - מועסקים בכל מחלקות החברה, לרבות במחלקת דיילים. 
       
       2. לאור נסיבות המקרה, לא מצאתי מקום לפעולה כלשהי של משרדי בעניין. 
       
היו"ר ראובן ריבלין:
       
       תודה רבה על התשובה. חבר הכנסת דהאמשה, מאיפה הסיפור הזה?
       
שר התחבורה מאיר שטרית:
       
       זה היה בעיתון. 
       
היו"ר ראובן ריבלין:
       
       אם השאלה הזאת נכונה, היא בהחלט חשובה. 

עבד-אלמאלכ דהאמשה (רע"ם):
       
	אדוני, השאלה נכונה. השאלה פורסמה שלשום ב"ידיעות אחרונות", בשני עמודי אמצע גדולים עם תמונות. בכתבה מסופר על החברות של המועמדת הזאת, והן מעידות לטובתה שהיא היתה חרוצה, ובאותו יום שבו הודיעו לה שהיא מפסיקה את הקורס היא קיבלה ציון 95 במבחן שהיא הגישה. היא מצטיינת בכל המבחנים, היא בתו של פרופסור מאוניברסיטת חיפה, ואבא שלה, שכנראה יותר מעורה בחיים ובקיים במדינה הזאת אמר לה: לעולם לא יקבלו אותך. היא רצתה לעמוד באתגר, והנה בסוף הכשילו אותה. אני לא יודע על סיבות מקצועיות שהביאו לעניין הזה. החברות שלה מעידות שהיא היתה מצטיינת ולא היתה שום סיבה אחרת להוציא אותה מהקורס זולת זה שהיא ערבייה. שאלתי האחרונה, אדוני היושב-ראש, האם בכל זאת תישקל שוב בצורה חיובית אפשרות המשך השתתפותה בקורס או שמא החברה כבר החליטה ואין מה לעשות יותר? 

היו"ר ראובן ריבלין:
       
       חבר הכנסת דהאמשה, אישרתי את השאילתא הזאת אבל אני רוצה לומר כך: אם היא יכולה להיות דיילת, אסור שהשאלה אם היא ערבייה או יהודייה תשחק תפקיד, אבל אם היא לא יכולה להיות דיילת, רק כיוון שהיא ערבייה או רק כיוון שהיא יהודייה היא לא יכולה להיות דיילת, כי דיילת צריכה להיות מי שיכולה להיות דיילת. 
       
עבד-אלמאלכ דהאמשה (רע"ם):
       
       הדברים ברורים. זה ברור לי וגם לחברותיה של אותה מועמדת, שגם אמרו משהו בעניין הזה. 
       
היו"ר ראובן ריבלין:
       
       תודה רבה. חבר הכנסת נסים זאב, בבקשה, אדוני. 
       
נסים זאב (ש"ס):
       
       אדוני היושב-ראש, כבוד השר, אני חייב לומר שאני מאוד מופתע מהשאילתא של חבר הכנסת דהאמשה. אני חושב שהוא, כאיש דת, היה צריך לקרוא לה ולזמן אותה על כך שהיא בכלל העזה להיות דיילת מבחינת הצניעות של העניין, מבחינת התפקיד, אבל זה לא נעשה. 
       
       השאלה שלי היא אחרת. אני לאחרונה רואה שיש יותר דיילות מדיילים. הייתי רוצה לדעת מה האפליה הזאת נגד דיילים. תמיד כשאני נוסע, אני רואה רק דיילות. האם זה משהו מכוון? 

היו"ר ראובן ריבלין:
       
       הן מבקשות להיות במשמרת כשאתה נוסע.

נסים זאב (ש"ס):
       
       אני רוצה להבין. אם כבר מדברים על קיפוח, אולי על ערבייה שלא זכתה להיות דיילת, אני רואה את הקיפוח בכלל, שכל הצד הגברי מקופח בעניין הזה.
       
       האם השר יודע כמה גברים ונשים יש באחוזים?

היו"ר ראובן ריבלין:
       
       תודה רבה, חבר הכנסת נסים זאב. בבקשה, אדוני. 

שר התחבורה מאיר שטרית:
       
       ובכן, לשאלתו השנייה של חבר הכנסת דהאמשה - זה לא שיקול דעת שלי או של משרד התחבורה אם הדיילת תמשיך להשתתף בקורס או לא. לפי ההתרשמות שלי מתשובתה של חברת "אל על", נראה שהדיילת לא תמשיך בקורס.
       
       אבל, אני רוצה לומר לך: זה לא קשור, כמו שאמרתי קודם, להיותה ערבייה. 
       
       כפי שחברת "אל על" הודיעה לי, קודם כול, כאמור, עובדים היום בחברת "אל על" דיילים גם מוסלמים, גם נוצרים וגם דרוזים, אז הטיעון שאבא שלה - אתה אומר - אמר שלא יקבלו אותה, הוא טיעון לא לעניין, כי לגופו של עניין העובדות מדברות אחרת. 
       
       שנית, זה שפורסמה כתבה בעיתון, זה לא מעיד על שום דבר. אני מציע לך - אמרתי כבר כמה פעמים מעל במת הכנסת, ואני חוזר ואומר: פרט לתאריך ולמחיר של העיתון, כל היתר שווה בדיקה.
       
       הנה, "אל על" בדקה לפי בקשתי, אחרי שהגשת את השאילתא, והודיעה לי במפורש. דיילת יכולה לקבל במבחן ציון 95, זה עדיין לא עושה אותה כשירה מבחינת היכולת להיות דיילת, כי כפי שאמור פה התקבלו לגביה חוות דעת שליליות מתצפיות, מבדקים והערכות מקצועיות של אלה שמלווים את קורס הדיילות. היא כנראה לא הצליחה, זה לא קשור להיותה ערבייה, ואני גם לא חושב ש"אל על" מפלה מישהו  בגלל היותו ערבי או יהודי או נוצרי או דרוזי.
       
       העניין השני, לשאלתו של חבר הכנסת זאב, קורס דיילים פתוח לכל המעוניין בכך - גברים, נשים, חד-מיניים, דו-מיניים, כל מה שאתה רוצה - פתוח. יש דיילים מכל הסוגים. 
       
       חברת "אל על" לא - - -

דוד טל (נוי):
       
       אין דייל חרדי, אדוני.

שר התחבורה מאיר שטרית:
       
       אדרבה, שילכו לקורס. 

דוד טל (נוי):

	
	אדוני אמר שיש דיילים מכל הסוגים. 

שר התחבורה מאיר שטרית:
       
       אמרתי פתוח. 

היו"ר ראובן ריבלין:
       
       חבר הכנסת טל, אדוני יודע. צריך לשבת, לא לקרוא קריאות ביניים בעמידה.

שר התחבורה מאיר שטרית:
       
       חבר הכנסת טל, אמרתי שקורס הדיילים פתוח לכל סוגי האנשים המעוניינים בכך, כמובן בתנאי שהם עונים על קריטריונים מסוימים: הופעה נאה, יכולת, השכלה מסוימת, הם צריכים לעבור קורס.

היו"ר ראובן ריבלין:
       
       על כל פנים, התנאים שוויוניים לגבי כולם.


שר התחבורה מאיר שטרית:
       
       לחלוטין. יכול להיות שבאמת באופן טבעי יש פחות דיילים מאשר דיילות - אין לי מספרים, אני לא יודע להגיד לך מספרים - אבל יש גם דיילים. אתה בטח טס במטוסים ורואה שיש גם דיילים וגם דיילות. 
       
       אני מניח שאתה מעוניין שישרת אותך דייל או דיילת - - -

נסים זאב (ש"ס):
       
       אתה תשיב בעצמך. 

שר התחבורה מאיר שטרית:
       
       זו שאלה שלישית שלי. 

משה גפני (דגל התורה):
       
       זה הפך לשאלות של השר לנסים זאב.

שר התחבורה מאיר שטרית:
       
       כן, שאלה חוזרת. 

היו"ר ראובן ריבלין:
       
       אני רוצה שישרתו אותו טוב. 

שר התחבורה מאיר שטרית:
       
       נכון. 

מל פולישוק-בלוך (שינוי):
       
       - - -

היו"ר ראובן ריבלין:
       
       מאה אחוז, אני גם חושב כך. אני מאוד מודה לכבוד השר על כך שהשיב לשאלה.
       
       השאלה הבאה היא שאלה שהיתה אמורה להיות מוגשת לאדוני השר על-ידי חבר הכנסת משה כחלון, בעניין כפר-סבא דרום. 

שר התחבורה מאיר שטרית:
       
       הוא לא בא, אני מציע לבטל אותה. 

היו"ר ראובן ריבלין:
       
       אם אדוני חפץ לענות, אני אקריא את השאלה.

שר התחבורה מאיר שטרית:
       
       לא. אני אעביר אותה לפרוטוקול. חבר כנסת מגיש שאילתא בעל-פה דחופה - צריך להיות פה. 

היו"ר ראובן ריבלין:
       
       כבוד השר ישיב על שאילתא בעל-פה מספר 293, של חבר הכנסת משה כחלון - לצערי הרב, אינו נוכח - אדוני השר, אם לא רוצה - - -

שר התחבורה מאיר שטרית:
       
       לפרוטוקול. 
       
היו"ר ראובן ריבלין:


       זה לא לפרוטוקול, זה בעל-פה. 

שר התחבורה מאיר שטרית:
       
       אז נבטל אותה.

היו"ר ראובן ריבלין:
       
       אם אתה רוצה, אני אקריא את השאלה ואתה תענה. אם אתה לא רוצה - אתה משוחרר. 

שר התחבורה מאיר שטרית:
       
       אני מוותר. 

היו"ר ראובן ריבלין:
       
       תודה רבה. לצערי הרב, אני אישרתי את השאילתא, היא חשובה. רבותי חברי הכנסת, אנחנו לא יכולים לחייב שר לבוא, ובעצמנו לא להגיע. 
       
       כבוד סגן השר לביטחון פנים, יעקב אדרי, ישיב על שאילתא בעל-פה מס' 291, של חבר הכנסת עסאם מח'ול, בנושא: תקרית אלימה בחוף קריית-חיים. בבקשה. חבר הכנסת מח'ול, קודם כול יש להקריא את השאילתא כפי שהיא.
       
       חבר הכנסת זאב, סדר-היום נמצא על המסך שלך. תלחץ "סדר-יום", יהיה לך כל סדר-היום על המסך, אבל יכול להיות שיהיו שינויים. 

נסים זאב (ש"ס):
       
       אני פשוט רואה יותר טוב על הנייר.

היו"ר ראובן ריבלין:
       
       זה אני יודע, אבל אין לך בעיה. זאת לא בעיה קשה. גם אין פה שום חשש לחילול - - - כתוב "סדר-יום", לוחצים, יש לך סדר-היום. בבקשה.

291. תקרית אלימה בחוף קריית-חיים


עסאם מח'ול (חד"ש-תע"ל):
       
       אדוני היושב-ראש, אדוני סגן השר, פורסם כי ב-4 ביולי 2005 בלילה, הותקפו ערבים שטיילו בחוף קריית-חיים, וכלי רכבם נרגם באבנים בידי כ-150 צעירים, שכמה מהם לבשו חולצות כתומות. 
       
       ברצוני לשאול:
       
       1. האם הידיעות נכונות? אם כן - האם התערבה המשטרה באירוע, ואם לא - מדוע?
       
       2. מה ייעשה למיגור התופעה ולשמירת ביטחונם של המטיילים בחוף קריית-חיים?

סגן השר לביטחון פנים יעקב אדרי:
       
       1-2. בידי המשטרה מצויות העובדות המפורטות להלן: שוטרים לא נכחו בעת האירוע. בידי משטרת זבולון מצויות חמש תלונות, מהן ארבע של ערבים ואחת של יהודי. כל המתלוננים טענו כי צעירים יידו בהם אבנים בכמה מקרים באזור חוף הים בקריית-חיים וסביבתה.
       
       המשטרה הגיעה למקום ופיזרה את המתקהלים, כולם צעירים בני 15-17. לא ניתן היה לקשור אף אחד מהם לאירוע. 
       
       כמה צעירים זומנו למשרדי המודיעין בתחנת זבולון בניסיון לאתר חשודים פוטנציאליים. נפתחו תיקים המצויים עדיין בחקירה. בשלב זה אין התקדמות בחקירה, לא אותרו חשודים, והחקירה מתמקדת בצד המודיעיני. 
       
       3. בשנים האחרונות, בתחילת עונת הקיץ, אכן יש עימותים בין יהודים לערבים באזור חוף הים בקריית-חיים. אין לאירועים האלה קשר להתנתקות - זה קורה כל שנה, לצערי הרב. המשטרה מפעילה כוחות מיוחדים המגיעים למקום ומפזרת את המתקהלים.
       
       לטענת המשטרה, התופעה נבלמה אך היא מקיימת היערכות בכוחות של משטרה כל יום שבת וכל ימי שישי על מנת למנוע את התחדשות האירועים, שהם לא טובים לכולם. 

היו"ר ראובן ריבלין:
       
       חבר הכנסת מח'ול, נא להרחיב עכשיו. 

עסאם מח'ול (חד"ש-תע"ל):
       
       אדוני היושב-ראש, אדוני סגן השר, אני מצטער שהניסוח של השאילתא קצת שונה, אבל בעדותה של העיתונאית שנכחה במקום, המשטרה היתה במקום, היתה פנייה למשטרה להתערב, והמשטרה סירבה להתערב.
       
       אני חושב שעל זה צריך לתת את הדעת - אולי בכלל יש כבר האמירה שנאמרה לגבי מע'אר, שאם הקורבנות הם ערבים והמשטרה לא צד בסכסוך, אז היא לא מתערבת.
       
       אבל השאלה שלי נוגעת להתחמקות מהאופי הגזעני של המתקפה הזאת. בעצם מדובר בשלושה אלמנטים שנמצאים בגוף הכתבה. המתפרעים האלה לבשו ברובם חולצות בכתום. דבר שני, המבצע שהם קיימו והמשיכו לקיים כמה ימים אחר כך, של סיירות - לסייר על החוף כדי לחפש ערבים - קרוי "פינוי הערבים". הדבר השלישי, שלקוח מהז'רגון הפוליטי, הם קוראים לכך: מבצע של הגנה על הבית בקריית-חיים. 
       
       אני חושב שהדברים האלה מחברים חיבור ברור, מסמנים את האופי ואת המאפיין של הקבוצה הזאת, ואני חושב שהמשטרה כאן מגלה אוזלת-יד, ביודעין.
       
       השאלה - בכל זאת, כאשר יש עדות שהמשטרה נכחה במקום והיא סירבה להתערב, האם היא תבטיח את זכותו של אזרח ערבי באזור להתרחץ בחוף קריית-חיים, או לא תבטיח את הביטחון האישי שלו.

סגן השר לביטחון פנים יעקב אדרי:
       
       חבר הכנסת מח'ול, קודם כול, אין מניעה ללבוש חולצות כתומות. כל אחד רשאי ללבוש איזה חולצות שהוא רוצה - -

עסאם מח'ול (חד"ש-תע"ל):
       
       אולי אתה מוכן לבדוק  - - - עם המשטרה.

סגן השר לביטחון פנים יעקב אדרי:
       
       - -  לגבי האירוע - המשטרה לא היתה נוכחת כאשר פרץ האירוע או כאשר היתה התקהלות. עם זאת, לאחר שנתקבלו - - -

עסאם מח'ול (חד"ש-תע"ל):
       
       - - -

סגן השר לביטחון פנים יעקב אדרי:
       
       חבר הכנסת מח'ול, שמעתי את שאלתך. 

היו"ר ראובן ריבלין:
       
       חבר הכנסת מח'ול, הרי זו שאלה שהיא כלי פרלמנטרי מובהק, ואדוני - אפילו לא אמרתי לו - עבר את שתי הדקות. נתתי לך לומר את כל הדברים, עכשיו תן לו להשיב.

סגן השר לביטחון פנים יעקב אדרי:
       
       המשטרה לא נמצאת בכל מקום 24 שעות ביממה. אין לה הכוחות הנדרשים, אין אפשרות. כאשר נתקבלו התלונות, הן טופלו - ארבע תלונות מטעם הקבוצה הערבית, תלונה אחת של  יהודי. הנושא טופל, הגיעה משטרה, וכתוב שהם פיזרו את ההפגנה, פיזרו את ההתקהלות שהיתה שם, ואני חושב שהנושא נמצא בחקירה.
       
       בכל מקרה, יש תגבור בחוף הים על מנת למנוע כל גילוי של אלימות. אני יכול רק להצטרף לדברים ולהצטער שבכלל זה קורה.
       
עבד-אלמאלכ דהאמשה (רע"ם):
       
       - - -

היו"ר ראובן ריבלין:
       
       אדוני ענה, היה צריך לשמוע גם את חבר הכנסת דהאמשה, אז ימתין עוד רגע. פשוט לא שמתי לב.

עבד-אלמאלכ דהאמשה (רע"ם):
       
       רציתי להעיר לך, אבל אדוני - - -

סגן השר לביטחון פנים יעקב אדרי:
       
       אי-אפשר בלי חבר הכנסת דהאמשה.

היו"ר ראובן ריבלין:
       
       היום הוא יום לא קל. אני מתנצל בפניך. בפעם הבאה אני מבקש ממך להעיר לי. 

עבד-אלמאלכ דהאמשה (רע"ם):
       
       הערתי, אדוני, אבל אדוני היה עסוק.

היו"ר ראובן ריבלין:
       
       לא שמתי לב.

עבד-אלמאלכ דהאמשה (רע"ם):
       
       בסדר, אין בעיה.
       
עבד-אלמאלכ דהאמשה (רע"ם):
       
       אדוני, הערתי, אבל אדוני היה עסוק. זו לא בעיה.
       
היו"ר ראובן ריבלין:
       
       לא שמתי לב.
       
עבד-אלמאלכ דהאמשה (רע"ם):
       
       אני פשוט רוצה להדגיש, שמדובר בתופעה. אזכיר לכולנו מה שהיה בחודשיים האחרונים. רק לפני שבועיים או שלושה שבועות- - -
       
סגן השר לביטחון פנים יעקב אדרי:
       
       איפה?
       
עבד-אלמאלכ דהאמשה (רע"ם):
       
       הפעם בחוף הים בתל-אביב - סעיד בדארנה שבא מעראבה. הרי אנחנו יודעים איך זה קורה. הוא מנחש אם זה ערבי או לא ומנסה לדבר אתו. הוא אומר לו "תן לי סיגריה" ו"מה השעה עכשיו?", וישר לפי תשובתו הוא כבר יודע שהוא ערבי או לא-ערבי. אנחנו יודעים שהתוצאה שם היתה רצח. בראשון-לציון היה אותו דבר - רק שני בחורים שהעזו לדבר ביניהם בשפה הערבית בגן ציבורי, ובמקרה הזה הם סטודנטים. גם כאן, אומנם לא מוות, אבל הם אושפזו בבית-חולים. בכפר קרע - גם בחוף הים באזור חדרה, קרה אותו דבר, אומנם לפני כשנה. לפני שנה טיפלתי במקרים האלה, ואני זוכר אותם היטב. אדוני, מדובר פה בתופעה. אם המשטרה לא מטפלת בעניין הזה ברמת מדיניות ובצורה שיש פה תופעה שחייבים למגרה עוד באבה, אני חושב שבסוף כולנו נצטער על זה. המשטרה, קודם כול, תצטער, ואינני יודע איזה- - -
       
היו"ר ראובן ריבלין:
       
       מה השאלה? האומנם?
       
עבד-אלמאלכ דהאמשה (רע"ם):
       
       האומנם תיקח המשטרה את העניין בחשיבות הראויה, וכמדיניות תמגר את התופעות האלה?
       
סגן השר לביטחון פנים יעקב אדרי:
       
       אנחנו מצטערים על כל התופעות הללו שאתה מנית. עם זאת, שוב, המשטרה בעניין הזה, במקום שיש הפרות, במקום שיש תלונות, היא תטפל וביד קשה.
       
היו"ר ראובן ריבלין:
       
       תודה רבה לסגן השר יעקב אדרי.

       
הודעת יושב-ראש ועדת הכנסת 
       
היו"ר ראובן ריבלין:
       
       הודעה ליושב-ראש ועדת הכנסת. בבקשה.
       
רוני בר-און (יו"ר ועדת הכנסת):
       
       אדוני היושב-ראש, חברי הכנסת, לאור פרישתו של חבר הכנסת יוסף פריצקי מסיעת שינוי ולאחר הסכמה בין הצדדים, החליטה סיעת שינוי להקצות לחבר הכנסת פריצקי שני מקומות בוועדות הכנסת על מכסת סיעת שינוי, עד תום כהונת הכנסת השש-עשרה: בוועדת העבודה, הרווחה והבריאות - - -
       
היו"ר ראובן ריבלין:
       
       כלומר, זה בלתי הדיר. 
       
רוני בר-און (יו"ר ועדת הכנסת):
       
       יש משהו בלתי הדיר בכנסת, אדוני היושב-ראש?
       
היו"ר ראובן ריבלין:
       
       אבל אני מכבד את יושב-ראש ועדת הכנסת שאומר "עד תום הכנסת השש-עשרה". אדוני יודע שזה לא- - -
       
רוני בר-און (יו"ר ועדת הכנסת):
       
       אדוני, זאת ההחלטה.
       
היו"ר ראובן ריבלין:
       
       כל עוד לא - - -
       
רוני בר-און (יו"ר ועדת הכנסת):
       
       נכון לעכשיו.
       

היו"ר ראובן ריבלין:
       
       עד סוף הכנסת השש-עשרה, וכל עוד לא - - -
       
רוני בר-און (יו"ר ועדת הכנסת):
       
       יאמין לי אדוני, שאני מכיר הרבה סיפורי לידה והריונות. זה היה ההיריון הקשה מכולם - -  
       
היו"ר ראובן ריבלין:
       
       אני יודע.
       
רוני בר-און (יו"ר ועדת הכנסת):
       
       - - להביא את ההודעה הזאת.
       
       אדוני היושב-ראש, כך או כך, עד תום כהונת הכנסת השש-עשרה - ואיך אדוני אומר: "כולם היו בני, כולם יושבים על-תנאי" - במקום חבר הכנסת חמי דורון יכהן חבר הכנסת יוסף פריצקי. בוועדת הפנים ואיכות הסביבה - במקום חברת הכנסת אראלה גולן יכהן חבר הכנסת יוסף פריצקי.
       
       כמו כן, אדוני היושב-ראש, ועדת הכנסת קבעה את הוועדות הבאות בהצעות חוק ובהצעה לסדר-היום כדלקמן:
       
       ועדת העבודה, הרווחה והבריאות תדון בהצעת חוק הנכים (תגמולים ושיקום) (תיקון - גמלאות כפל), התשס"ה-2005, של חבר הכנסת איתן כבל וקבוצת חברי הכנסת - פ/3527; בהצעת חוק הגבלת טמפרטורת המים, התשס"ה-2005, של חבר הכנסת אריה אלדד - פ/3680, לשם הכנתם לקריאה ראשונה.
       
       ועדת החוקה, חוק ומשפט תדון בהצעת חוק מימון מפלגות (תיקון - עידוד ייצוג לשני המינים), התשס"ה-2005, של חברי הכנסת אתי לבני, זהבה גלאון וגדעון סער - פ/3671, לשם הכנתה לקריאה ראשונה.
       
       ועדת הכנסת תדון בהצעה לסדר-היום בנושא: ההזנחה בבית העלמין בהר הזיתים - הצעת חברי הכנסת יעקב ליצמן ושלמה בניזרי.
       
       ועדת הכספים תדון בהצעת חוק ביטוח בריאות ממלכתי (תיקון - עדכון התוספת החמישית), התשס"ד-2004 - הצעת חברי הכנסת אפרים סנה וחיים אורון - פ/2610 - לשם הכנתה לקריאה ראשונה.
       
       וכן, ביום 1 בדצמבר 2004 העבירה מליאת הכנסת את הצעת חוק ביטוח בריאות ממלכתי (תיקון - תוספת קבועה לסל שירותי הבריאות - טכנולוגיות רפואיות חדשות, תרופות, מכשור ושיטות טיפול), התשס"ד-2004 - פ/2611, של חבר הכנסת שאול יהלום וקבוצת חברי הכנסת לדיון בוועדת העבודה, הרווחה והבריאות. ועדת הכנסת ממליצה לכנסת לשנות את החלטתה ולהעביר את הצעת החוק האמורה מוועדת העבודה, הרווחה והבריאות לדיון בוועדת הכספים לשם הכנתה לקריאה ראשונה יחד עם הצעת החוק של חברי הכנסת אפרים סנה וחיים אורון - מה שהודעתי לפני דקה - העוסקת אף היא בעדכון סל הבריאות.
       
       אדוני היושב-ראש, להודעה זו דרוש אישור הכנסת.
       
היו"ר ראובן ריבלין:
       
       תודה רבה.
       
       רבותי חברי הכנסת, לחלק זה בהודעה של יושב-ראש ועדת הכנסת צריך את אישור הכנסת. אני ממתין עד שיושב-ראש הוועדה ישב על מקומו, ואז נצביע אם אנחנו מאשרים זאת.
       
קריאה:
       
       - - -
       
היו"ר ראובן ריבלין:
       
       בסדר. אוסיף את הצבעתך.
       
קריאה:
       
       על מה מצביעים?
       
היו"ר ראובן ריבלין:
       
       נא להצביע. מצביעים על אישור הודעת ועדת הכנסת. אין פה שום עניין קונטרוורסלי. רבותי חברי הכנסת, מי בעד? מי נגד? מי נמנע?

הצבעה מס' 1
       
בעד הצעת ועדת הכנסת - 10
נגד - 1
נמנעים - אין
הצעת ועדת הכנסת להעביר את הצעת חוק ביטוח בריאות ממלכתי (תיקון - תוספת קבועה לסל שירותי הבריאות - טכנולוגיות רפואיות חדשות, תרופות, מכשור ושיטות טיפול), התשס"ד-2004, מוועדת העבודה, הרווחה והבריאות לוועדת הכספים נתקבלה.
       
קולט אביטל (העבודה - מימד - עם אחד):
       
       כתוב פה: שאילתות בעל-פה.
       
היו"ר ראובן ריבלין:
       
       בעד - 10, נגד – אחד, ואין נמנעים. אני קובע שהודעת ועדת הכנסת אושרה.

       
חילופי גברי בוועדות הכנסת

היו"ר ראובן ריבלין:
       
       אדוני, בבקשה.
       
רוני בר-און (יו"ר ועדת הכנסת):
       
       הודעה על חילופי אישים מטעם סיעת שינוי - בוועדה המשותפת לוועדת הפנים ואיכות הסביבה וועדת החינוך, התרבות והספורט לנושא הצעת חוק מוזיאון הכנסת: חבר הכנסת אברהם פורז יכהן במקום חבר הכנסת אילן שלגי, שחדל לכהן בוועדת החינוך, התרבות והספורט. תודה רבה.
       
היו"ר ראובן ריבלין:
       
       תודה רבה ליושב-ראש ועדת הכנסת.

       
שאילתות ותשובות
       
היו"ר ראובן ריבלין:
       
       יעלה ויבוא סגן שרת החינוך, התרבות והספורט וישיב על שאילתות רגילות. סגן השרה ישיב על שאילתא מס' 2885, של חבר הכנסת איתן כבל, שאינו נוכח - לפרוטוקול.
       
2885. איחוד בתי-הספר היסודיים ביישובים כוכב-יאיר וצור-יגאל
       
חבר הכנסת איתן כבל שאל את שרת החינוך, התרבות והספורט
       ביום י"ט באדר ב' התשס"ה (30 במרס 2005):
       
       במסגרת איחוד היישובים, החליטה המועצה, בישיבה בדלתיים סגורות, להעביר את תלמידי כיתות א' וב' מבית-הספר היסודי צור-יגאל לבית-הספר היסודי כוכב-יאיר. נטען שהדבר נעשה ללא כל הצדקה ותוך פגיעה בטובת הילדים.
       
       רצוני לשאול:
       
       1. האם נכון הדבר? 
       
       2. אם כן – מה עמדת משרדך בנושא?
       
       3. האם יורה משרדך למועצה לדחות את האיחוד עד שמספר הילדים המועט לא יצדיק קיומם של שני בתי-ספר?
       
תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)
       	
       1-2. במסגרת איחוד הרשויות נערך מיפוי מחדש של אזורי רישום התלמידים לבתי-הספר היסודיים ביישובים הללו. על-פיו, התלמידים מצור-יגאל ילמדו בבית-הספר היסודי הממקום בכוכב-יאיר, ההולך ומצטמצם בשנים האחרונות מבחינת מספר התלמידים. זאת במטרה לאזן בהדרגה את מספר התלמידים בבתי-הספר ביישובים אלה.
       
       ראוי לציין, כי המיפוי החדש יבוצע בהדרגה, ובשנת הלימודים תשס"ו הוא יכלול רק את התלמידים העולים לכיתה א'.
       
        3. לאור האמור לעיל, השאלה אינה רלוונטית, שכן המהלך מבוצע במסגרת מיפוי מחדש של אזורי הרישום.
       
היו"ר ראובן ריבלין:
       
       סגן השרה ישיב על שאילתא מס' 3078, של חבר הכנסת גדעון סער, שנוכח.
       
3078. מסע בני-נוער מעוטי יכולת לפולין 
       
חבר הכנסת גדעון סער שאל את שרת החינוך, התרבות והספורט:
       ביום ח' בסיוון התשס"ה (15 ביוני 2005):
       
       פורסם באתר האינטרנט "וואלה" (19 במאי 2005), כי גורמים במשרד החינוך התנגדו לנסיעתם ליום אחד של בני-נוער מעוטי יכולת מבית-שאן לביקור בפולין בשל קוצר הנסיעה. 
       
       רצוני לשאול:
       
       1. האם הידיעה נכונה?
       
       2. מדוע לא לאפשר נסיעה בת יום אחד לפולין לבני-נוער, שאחרת לא ייסעו בכלל? 
       
       3. מה עמדת משרדך לגבי נסיעות קצרות של בני-נוער לפולין? 
       
סגן שרת החינוך, התרבות והספורט מגלי והבה:

       אדוני היושב-ראש, חברי חברי הכנסת, אני מתכבד להשיב על שאילתא מס' 3078, של חבר הכנסת גדעון סער.
       
       1. הידיעה נכונה. קבוצת נוער מבית-שאן יצאה למסע שנמשך כיממה - כולל טיסות - לפולין, בהשתתפות ראש העיר.
       
       2. מינהל חברה ונוער במשרד החינוך, המופקד על המסע לפולין, הבהיר לנציגי מערכת החינוך בעיר וכן בשיחות עם ראש העיר, כי לא מתקיימים במסע שבו מדובר תנאים למסע חינוכי-ערכי, כמתבקש על-פי הוראות חוזר המנהלת הכללית, המחייב תהליך חינוכי שלא ניתן לממשו ביממה אחת ארוכה, ללא שינה נאותה וללא תנאים למעורבות ולהסכמה. ראוי לציין, שעל-פי חוזר המנהלת הכללית (מיום 12 בפברואר 2004), נקבעו עקרונות פדגוגיים וארגוניים, שיש להקפיד בהם כדי להפיק את המרב מהמאמץ הממושך והחד-פעמי, ששיאו – יציאה למסע לפולין.

היו"ר ראובן ריבלין:
       
       חבר הכנסת סער, הטלוויזיה מתרכזת באדוני, כי הוא איש מרכזי, והשר משיב.
       
גדעון סער (הליכוד):
       
       גם חבר הכנסת גפני.
       
היו"ר ראובן ריבלין:
       
       כן, אבל השר משיב על השאילתא שלך. שם יחשבו שאדוני, חלילה, מזלזל בשאילתא שהוא שאל.
       
גדעון סער (הליכוד):
       
       - - - לזלזל בעצמי.
       
היו"ר ראובן ריבלין:
       
       הוא עונה תשובה רצינית על שאלה רצינית.
       
סגן שרת החינוך, התרבות והספורט מגלי והבה:
       
       חבר הכנסת סער, אני ממשיך בתשובה: במסגרת המסע, מקפיד משרדנו על ביקורים בערים ובעיירות וביניהן ורשה, קרקוב, לובלין, טיקוצ'ין, גורה קלווריה, קז'ימיש דולני, ליז'נסק, קלצה, טרנוב צ'נסטוחובה, ובמחנות השמדה כגון טרבלינקה, מיידאנק, אושוויץ-בירקנאו. עוד קובע חוזר המנהלת הכללית, כי הביקור בפולין יימשך שמונה ימים. החלטה זו נתמכת גם על-ידי נציגי מכוני השואה "יד ושם", לוחמי הגטאות, "משואה" ומכונים אחרים, הרואים עין בעין עמנו את מתכונת המסע.
       
       3. יתירה מזו, בחודש מאי האחרון יצאו 68 בני-נוער מהעיר בית-שאן למסע לפולין בליווי ובתמיכה של מינהל חברה ונוער במשרד, אשר דאג לממן, באמצעות ועדת התביעות - conference claims - דרך מרכז השלטון המקומי, סך של 400 דולר עבור כל אחד מהם.
       
היו"ר ראובן ריבלין:
       
       חבר הכנסת סער, אתה, כמובן, מסתפק בתשובה המפורטת.

גדעון סער (הליכוד):
       
       כן. תודה.
       
היו"ר ראובן ריבלין:
       
       כבוד השר ישיב על שאילתא מס' 3125, של חבר הכנסת מרגי, שנוכח.
       
3125. ממדי האלימות בבתי-ספר
       
חבר הכנסת יעקב מרגי שאל את שרת החינוך, התרבות והספורט
       ביום ט"ו בסיוון התשס"ה (22 ביוני 2005):
       
       רצוני לשאול:
       
       1. כמה מקרי אלימות נרשמו בשנים 2002, 2003, 2004 ו-2005?
       
       2. מה התפלגות המקרים לפי חתך אוכלוסייה - יהודים, ותיקים, עולים, ערבים ואזורי הארץ?
       
       3. מה החלוקה באחוזים ובמקרים לפי זרמי החינוך - ממלכתי, ממלכתי-דתי, חרדי? 
       
סגן שרת החינוך, התרבות והספורט מגלי והבה:
       
       אני מתכבד להשיב על השאילתא של חבר הכנסת מרגי:
       
       1. מערכת החינוך מקיימת ניטור אחת לשלוש שנים, באמצעות פרופסור רמי בנבנישתי מבית-הספר לעבודה סוציאלית באוניברסיטה העברית וכן באמצעות ד"ר יוסי הראל מארגון הבריאות הבין-לאומי.
       
       הנתונים האחרונים בשני הסקרים הם משנת 2002. בשניהם נרשמה ירידה בממדי האלימות בבתי-הספר, ביחס לשנים קודמות. עם זאת, לא נרשמה בנתונים אלו ירידה דומה במגזר הלא-יהודי. על-פי אותם נתונים נמצא, כי האלימות המילולית במגזר היהודי גבוהה מזו שבמגזר הלא-יהודי, בעוד האלימות הפיזית נמצאת גבוהה יותר במגזר הלא-יהודי. כמו כן, נמצא כי האלימות הפיזית שכיחה יותר בבתי-ספר יסודיים, ופחותה בחטיבות העליונות.
       
       בשנת תשס"ה התקיים ניטור נוסף, שתוצאותיו מעובדות בימים אלה ויימסרו למשרד בחודשים הקרובים.
       
       בנוסף, נמסר לנו מהמשטרה, כי בשנה האחרונה חלה ירידה בפתיחת תיקים לתלמידים ולבני-נוער. התחום היחיד שבו נרשמה עלייה בפתיחת תיקים הוא אחזקת סכינים, שזה כשלעצמו דבר חמור ביותר.
       
       2-3. הניטור נותן לנו נתונים על ממדי האלימות בממדים שונים כמו אלימות פיזית, אלימות מילולית, בריונות, גנבות וכו'. אין לנו נתונים על אלימות לפי חתכי אוכלוסייה, מגזרים ואוכלוסיות, אלא לפי התפלגות סוגי האלימות (באחוזים מתוך כלל אירועי האלימות). אם אדוני ירצה את הנתונים, אשמח למסור לו אותם.
       
       בעקבות גל האלימות השוטף אותנו בתקופה האחרונה התקבלה החלטה במשרד, בעצם ימים אלה, לחייב בדיווח וליצור מאגר ממוחשב של אירועי אלימות.
       
היו"ר ראובן ריבלין:
       
       תודה. חבר הכנסת מרגי, שאלה נוספת בבקשה.
       
יעקב מרגי (ש"ס):
       
       אדוני היושב-ראש, מכובדי סגן השרה, התחושה של חוסר אונים מול גלי האלימות - השאלה היא אם משרד החינוך מנסה לעשות כמין מחקר ולאמץ שיטות שהצליחו פה ולאמץ אותן במקום שיש לנו בעיה של אלימות מסוג זה או מסוג אחר - לאמץ שיטות שהצליחו בכל מגזר.
       
היו"ר ראובן ריבלין:
       
       אתה רוצה להשיב לו? הוא העיר.
       
סגן שרת החינוך, התרבות והספורט מגלי והבה:
       
       אתה קיבלת את התשובה בגוף התשובה שלי.
       
היו"ר ראובן ריבלין:
       
       אין לך מה להוסיף על התשובה שלך.
       
סגן שרת החינוך, התרבות והספורט מגלי והבה:
       
       אין לי מה להוסיף.
       
היו"ר ראובן ריבלין:
       
       תודה רבה. כבוד סגן השרה ישיב על שאילתא מס' 3136 של חברת הכנסת נעמי בלומנטל - שאינה נוכחת - לפרוטוקול.
       
3136. מיגון גגות במוסדות חינוך במערב הנגב
       
חברת הכנסת נעמי בלומנטל שאלה את שרת החינוך, התרבות והספורט
       ביום כ"ב בסיוון התשס"ה (29 ביוני 2005):
       
       לאחרונה פורסם, כי התוכנית למיגון גגות במוסדות חינוך במערב הנגב לקראת הנסיגה המתוכננת מגוש-קטיף עומדת בפני סכנת דחייה למועד בלתי-ידוע.
       
       רצוני לשאול:
       
       1. האם נכונים הדברים? 
       
       2. אם כן – האם נערכת מערכת החינוך להתמודדות עם הסכנות האורבות בעקבות הנסיגה?
       
       3. אם כן – כיצד, ואם לא – מדוע?
       
תשובת סגן שרת החינוך, התרבות והספורט מגלי והבה:
(לא נקראה, נמסרה לפרוטוקול)
       
       1. מיגון גגות מוסדות חינוך נמצא בתחום אחריות משרד הביטחון / פיקוד העורף.
       
       2. מערכת החינוך נערכת להתמודדות עם מצבי חירום, כחלק משגרת פעילותה, לרבות הסכנות האורבות בעקבות הנסיגה.
       	
       3. במוסדות החינוך שבמערב הנגב גובשו תוכניות להתמודדות עם האיומים, כפי שהוגדרו על-ידי רשויות הביטחון, צה"ל ומשטרת ישראל.
       
       מרבית הצוותים החינוכיים מצוידים בידע הנדרש לעבודה במצבי לחץ ביטחוני. במידת הצורך ערוך מחוז הדרום להמשך בהכשרות ורענון. היועצות ערוכות להדרכת כלל צוותי בתי-הספר.
       
       מטה השירות הפסיכולוגי–הייעוצי - שפ"י - במשרד החינוך עומד בקשר ישיר עם מוסדות החינוך, לתת מענה ספציפי-ייחודי, ככל שיידרש. לרשות שפ"י תוכניות מקיפות, המושתתות על ניסיון מצטבר במשך שנים בעבודה באזורי סיכון ביטחוני, בהנחיית מכון משאבים בראשות פרופסור מולי להד והמרכז לטיפול בפסיכו-טראומה. המחוז נערך להדריך את סגלי המורים והתלמידים להתמודדות עם מצבי חירום; פורסמו חוברות הדרכה, הוקמו צוותים במסגרת בתי-הספר לטיפול במצבי חירום, נכתבו ופורסמו נהלים לשעת-חירום ובוצעו תרגילים ברמות השונות. הפעילות כולה מתואמת ומבוצעת עם פיקוד העורף, משטרת ישראל והרשויות המקומיות.
       
היו"ר ראובן ריבלין:
       
       סגן השר ישיב על שאילתא מס' 3165, של חבר הכנסת יצחק כהן, שנוכח.
       
3165. תקציב איגוד השחמט הישראלי
       
חבר הכנסת יצחק כהן שאל את שרת החינוך, התרבות והספורט
       ביום כ"ט בסיוון התשס"ה (6 ביולי 2005):
    
       פורסם כי לבקשת מפלגת שינוי הוגדל תקציב איגוד השחמט בישראל לשנת 2005 פי-ארבעה.
     
       רצוני לשאול:
       
       1. האם הידיעה נכונה? 
     
       2. אם כן – מה היה תקציב האיגוד בכל אחת מהשנים 2000-2004, מה היה אמור להיות תקציבו ב-2005 לפני בקשת שינוי, וכמה הוא בפועל?
       
       3. האם הוגדל התקציב לפי הקריטריונים לסכומי תמיכה? 
     
       4. האם שונו הקריטריונים בעקבות בקשת שינוי?
     
       5. האם לגורמים נוספים הוגדל התקציב לבקשת שינוי?
       

סגן שרת החינוך, התרבות והספורט מגלי והבה:
       
       1, 3-5. - התשובה היא לא.
       
       2. תקציב האיגוד לשחמט בשנים 2000-2004: בשנת 2000 - 563,500 שקלים; בשנת 2001 - 222,446 שקלים; בשנת 2002 - 291,090 שקלים; בשנת 2003 - 278,246 שקלים; בשנת 2004 - 510,275 שקלים. התקציב לשנת 2005 – טרם אושר.
       
היו"ר ראובן ריבלין:
       
       חבר הכנסת יצחק כהן, שאלה נוספת.
       
יצחק כהן (ש"ס):
       
       כבוד סגן השרה, תודה. אני יודע שבמשרד המשפטים יש עורך-דין מכובד מאוד, אמנון דה-הרטוך, שמאוד מקפיד על תמיכות לפי סעיף 3(א). האם הכספים הייחודיים ששינוי מועידה לשחמט יעברו את כל הנהלים של סעיף 3(א) לפי עינו הפקוחה של עורך הדין דה-הרטוך או לא? השאלה היא האם יש דין שונה.
       
סגן שרת החינוך, התרבות והספורט מגלי והבה:
       
       אני מניח - וגם כך המשרד מתנהל, בהתאם לכללים ולא תהיה שום חריגה מהכללים. אנחנו מקפידים על ביצוע כל הכללים.
       
יצחק כהן (ש"ס):
       
       לא תהיה שחיתות.
       
סגן שרת החינוך, התרבות והספורט מגלי והבה:
       
       תרשה לי להתייחס.
       
היו"ר ראובן ריבלין:
       
       למה אדוני שם מכשול בפני סגן השרה? איך יעלה על הדעת בכלל - -
       
יצחק כהן (ש"ס):
       
       חס וחלילה.
       
היו"ר ראובן ריבלין:
       
       - - שאחינו מהעדה הדרוזית יחשוב בכלל על דבר כזה?
       
יצחק כהן (ש"ס):
       
       לא הוא.
       
היו"ר ראובן ריבלין:
       
       אבל גם הוא לתפארת מדינת ישראל, אדוני.
       
יצחק כהן (ש"ס):
       
       - - -
       
היו"ר ראובן ריבלין:
       
       כי פה נלחמים בין היהודים. זה ש"ס יכה את שינוי ושינוי יכה את ש"ס פה. אתה מערבב את אחינו היקר.
       
סגן שרת החינוך, התרבות והספורט מגלי והבה:
       
       אדוני היושב-ראש, תודה רבה.
       
היו"ר ראובן ריבלין:
       
       תודה רבה לסגן השרה.
       

מסמכים שהונחו על שולחן הכנסת

היו"ר ראובן ריבלין:
       
       הודעה למזכיר הכנסת. בבקשה.
        
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה על שולחן הכנסת, החלטה בדבר חלוקת הצעת חוק שיפוט בענייני התרת נישואין (מקרים מיוחדים וסמכות בין-לאומית) (תיקוני חקיקה), התשס"ה-2005, לפי סעיף 121 לתקנון הכנסת.
       
       וכן, לקריאה שנייה ולקריאה שלישית - הצעת חוק הספנות (כלי שיט זר בשליטה של גורם ישראלי), התשס"ה-2005, שהחזירה ועדת הכלכלה. תודה רבה.

       
שאילתות ותשובות
       
היו"ר ראובן ריבלין:
       
       סגנית שר הפנים תשיב על שאילתות רגילות. היא תשיב על שאילתא מס' 2965, של חבר הכנסת אילן שלגי, שאנחנו משתתפים באבלו על הסתלקותה של אמו. שלא ידע צער ודאבה עוד. השאילתא היא בנושא: סיוע לרשות המאוחדת בית-אריה--עופרים.
       
2965. סיוע לרשות המאוחדת בית-אריה--עופרים
       
חבר הכנסת אילן שלגי שאל את שר הפנים
       ביום ט"ז באייר התשס"ה (25 במאי 2005):
       
       היישובים בית-אריה ועופרים אוחדו בלא שהרשות החדשה מקבלת כל סיוע כלכלי נוסף בגין האיחוד, זאת מאחר שעופרים היתה קודם לכן חלק ממועצה אזורית ולכן אין מדובר באיחוד שתי רשויות לאחת. 
       
       רצוני לשאול: 
       
       מה ייעשה כדי לסייע לרשות המאוחדת החדשה?
       
סגנית שר הפנים רוחמה אברהם:
       
       אדוני היושב-ראש, חברי חברי הכנסת, אני מתכבדת להשיב על השאילתא שלך. כמו כן, אני משתתפת בצערך, חבר הכנסת שלגי.
       
       בהוראתו של שר הפנים, הרשויות שבאיחוד קיבלו תוספת חד-פעמית של 15% מגובה המענק השנתי לשנת 2005. בית-אריה--עופרים תיכלל ביניהם.
       
       סך התוספות החד-פעמיות עבורם בגין האיחוד היא כ-400,000 שקלים.
       
היו"ר ראובן ריבלין:
       
       חבר הכנסת שלגי, האם לאדוני יש שאלה נוספת?
       
אילן שלגי (שינוי):
       
       האם תוכל גבירתי, סגנית השר, לומר לי מה ידוע לה על הכביש האמור לחבר בין בית-אריה לעופרים, שעדיין לא נסלל?

היו"ר ראובן ריבלין:
       
       תודה. וזאת, אם היא יכולה לענות על כך כמובן.
       
סגנית שר הפנים רוחמה אברהם:
       
       מכיוון ששאלת אותי על המענק, השבתי לך על המענק. כרגע אתה מנצל את ההזדמנות ושואל אותי שאלה לגמרי אחרת. אני, בהחלט, מוכנה לבדוק ולהשיב לאדוני.
       
היו"ר ראובן ריבלין:
       
       ייתכן שהמענק הוא בתחום סמכותה, ועניין הכבישים של תוכניות בניין ערים אינו בתחום סמכותה. אבל, אם היית שואל, היא ודאי היתה יכולה לענות. על כל פנים, היא תשיב לך בכתב, אם היא תדע.
       		
       כבוד סגנית השר תשיב על שאילתא רגילה מס' 3138, של חבר הכנסת משולם נהרי - שאינו נוכח - לפרוטוקול.
       
3138. יישום המלצות דוח-שושני
       
חבר הכנסת משולם נהרי שאל את שר הפנים
       ביום כ"ב בסיוון התשס"ה (29 ביוני 2005):
       
       נודע לי, כי ב-14 ביולי 2004, הודיע מנכ"ל משרדך כי הוא מקבל את המלצות ועדת-שושני בדבר תקצוב פר-תלמיד, והצורך בכך שהשתתפות הרשויות המקומיות במערכת החינוך היסודי תהיה אחידה למוסדות המוכר שאינו רשמי ומוסדות הפטור. 
       
       רצוני לשאול:
       
       1. האם יושמו ההמלצות האלה, ואם לא – מדוע?
       
       2. האם יפעל משרדך לשינוי המצב?
       
תשובת סגנית שר הפנים רוחמה אברהם:
(לא נקראה, נמסרה לפרוטוקול)
       
       בימים אלו הוקמה במשרד ועדה לבחינת סל השירותים ברשויות המקומיות על סוגיהם השונים, לרבות בנושא יישום המלצות דוח-שושני. 

היו"ר ראובן ריבלין:
       
       סגנית השר תשיב על שאילתא מס' 3139, של חברת הכנסת נעמי בלומנטל - שאיננה נוכחת - לפרוטוקול.
       
3139. איוש תחנות הצלה בחופי הים
       
חברת הכנסת נעמי בלומנטל שאלה את שר הפנים
       ביום כ"ב בסיוון התשס"ה (29 ביוני 2005):
       
       לאחרונה פורסם, כי על אף הימשכותו של גל טביעות קטלני, תחנות ההצלה בחופים מאוישות רק בחלקן.
       
       רצוני לשאול:
       
       1. האם נכונים הדברים? 
       
       2. אם כן – כיצד תיפתר בעיה זאת?
       
תשובת סגנית שר הפנים רוחמה אברהם:
(לא נקראה, נמסרה לפרוטוקול)
       
       1. ראשית הפרסום אינו נכון. הנתונים מוכיחים כי אין גידול במספר הטביעות למוות שאירעו השנה מאז פתיחת עונת הרחצה בהשוואה לשנים קודמות. 
       
       2. משרד הפנים פועל להגביר את תודעת בטיחות הרחצה בחופים המוכרזים על-ידי שילוט ופרסום באמצעים שונים ובשפות עברית, ערבית ושפות נוספות. 
       
       בתל-אביב, בשל סכסוך עבודה מתמשך, טרם נפתחו שבע תחנות הצלה. המשרד חייב את העירייה לשלט אותן תחנות סגורות ולהפעיל פקחים למניעת רחצה באותם חופים. 
       
היו"ר ראובן ריבלין:
       
       אני מודה מאוד לסגנית השר על כך שמילאה את חובתה וצמצמה את הפערים.

סגנית שר הפנים רוחמה אברהם:

       לא. אפשר לומר שלא השארנו שום דבר.
       
היו"ר ראובן ריבלין:
       
       לא רק שהיא צמצמה את הפערים. למעשה, בתקופת כהונתה וכהונת השר פינס-פז אנחנו גישרנו על כל- - -
       
סגנית שר הפנים רוחמה אברהם:
        
       ניקינו שולחן.
       
היו"ר ראובן ריבלין:
       
       נכון. אני מודה לכם מאד.
       
סגנית שר הפנים רוחמה אברהם:
       
       אדוני היושב-ראש, תודה רבה.

       
דיווח משלחת הכנסת לכנס אבש"א שהתקיים בוושינגטון
[נספחות.]

היו"ר ראובן ריבלין:
       
       אני מבקש להזמין את חברת הכנסת קולט אביטל למסור דוח על השתתפות משלחתנו בכנס אבש"א.
       
קולט אביטל (העבודה - מימד - עם אחד):
       
       אדוני היושב-ראש, חברי חברי הכנסת, משלחתנו - אולי זו הגזמה גדולה, שכן זו משלחת חד-הורית, כי רק אני השתתפתי מטעם הכנסת - - -
       
היו"ר ראובן ריבלין:
       
       לא אמרתי "משלחת רבת משתתפים", אלא "משלחת". את שימשת גם כקולט אביטל וגם כמשלחת.
       
קולט אביטל (העבודה - מימד - עם אחד):
       
       העמיתים האחרים הם מצרים, תוניסיה, אלג'יריה וירדן. זאת הזדמנות בשבילנו לפתח יחסים טובים בדרך כלל עם המשלחות. הפעם היחסים המעניינים והטובים היו דווקא עם המשלחת מאלג'יריה.
       
       היו שלושה נושאים שצריכים להיות חשובים לכנסת ולכל החברים כאן. נושא אחד הוא הטרור. בנושא הטרור התקבלה החלטה מאוד נחרצת על מאבק בטרור של כל הפרלמנטים האירופיים. על סדר-היום עלו הגדרות הטרור, הגדרות שמקובלות עלינו, אבל בין הארגונים נכללו גם ה"חמאס" וה"חיזבאללה", שמבחינתנו, אם 55 פרלמנטים קיבלו את זה, זה ודאי הישג.
       
       נושא אחר שאנחנו העלינו ביוזמתנו הוא היחסים הכלכליים בינינו לבין השכנים במזרח התיכון. התקבלו שם כמה החלטות, כאלה שמעודדות סחר בינינו לבין השכנים, אבל הרבה יותר חשוב מזה, התקבלה החלטה בפעם הראשונה בכל פורום בין-לאומי שלי ידוע עליו, מאז אנחנו נלחמים בחרם הכלכלי הערבי, התקבלה החלטה שקוראת לליגה הערבית לבטל את החרם.
       
       נושא אחרון חביב, שאנחנו דנים בו הרבה מאוד זמן, הוא נושא האנטישמיות. הנושא הזה עלה לפני שלוש שנים בברלין, ביוזמה משולבת גרמנית-אמריקנית. במשך הזמן, כתוצאה מזה, היו כינוסים שבהם אפילו השתתף כבוד נשיא המדינה. היוזמה באה מהארגון הפרלמנטרי. הפעם התקבלו החלטות חשובות, שקוראות לפרלמנטים לקבוע דיון במליאה פעם בשנה ומחייבות את כל הפרלמנטים למסור פעם בשנה דין-וחשבון על כל התקריות האנטישמיות בכל מדינה, וכן החלטות שקוראות לכל המדינות לבדוק את החקיקה שלהן.
       
       נושא נוסף שהייתי רוצה להעלות: אנחנו עומדים מאחורי כל המאבק הזה באנטישמיות. קמה קבוצת עבודה, שעובדת בצורה אינטנסיבית ומעשית ביותר, ואנחנו הזמנו את הקבוצה הזאת לבקר בארץ, לעבוד אתנו כאן בכנסת, כשעלינו לא תוטלנה כל חובות. אבל, נראה לי שיש בכך חשיבות ואני מניחה שנרצה לקיים את ישיבות העבודה האלה עם כל הגורמים הרלוונטיים בארץ, בחודש דצמבר. תודה רבה. 
       
היו"ר ראובן ריבלין:
       
       תודה רבה. אני מאוד מודה לחברת הכנסת קולט אביטל על עבודתה הנאמנה והטובה בכל מה שקשור לקשרי החוץ של הכנסת, בכל אותם מוסדות שהיא נציגתנו שם, והיא עושה עבודה באמת מעולה.
       
       
הצעת חוק חסינות חברי הכנסת, זכויותיהם וחובותיהם (תיקון מס' 34), התשס"ה-2005
       [מס' כ/87; "דברי הכנסת", חוב' ל"ז, עמ' ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       רבותי חברי הכנסת תמו השאילתות ואנחנו ממשיכים בסדר-היום, כי יש לנו סדר-יום עמוס. יעלה ויבוא יושב-ראש ועדת הכנסת, על מנת להציג את הצעת חוק חסינות חברי הכנסת, זכויותיהם וחובותיהם (תיקון מס' 34), התשס"ה-2005. לכל אלה שאינם יודעים, זה חוק עמיר פרץ, כפי שהוא נקרא על-ידי הציבור. 
       
       יושב-ראש ועדת הכנסת יציג בפני - - - 
       
       רבותי, אם לא תהיינה פה - אני מייד מתחיל בהסתייגויות, אני כבר מודיע לכם. ואם לא יהיה נוכח מסתייג, באותו רגע לא יהיה לו זמן, כי אין לנו היום זמן מיותר.
       
רוני בר-און (יו"ר ועדת הכנסת):
       
       אדוני היושב-ראש, שרי הממשלה, חברי חברי הכנסת. אני מביא בפניכם היום, לקריאה שנייה ושלישית, את הצעת חוק חסינות חברי הכנסת, זכויותיהם וחובותיהם (תיקון מס' 34), התשס"א-2005. הצעת חוק זו היא שילוב של שלוש הצעות חוק פרטיות, פרי יוזמה של חברי כנסת מכמה סיעות - סיעת הליכוד, שינוי. אבל, במקור חתום עליה גם חבר כנסת מטעם סיעת העבודה, חבר הכנסת, השר דהיום, מתן וילנאי. בוועדת הכנסת זכתה הצעת החוק לתמיכה של חברי כנסת מסיעות נוספות. 
       
       עניינה של הצעת החוק – מניעת האפשרות של חבר הכנסת לכהן בעת ובעונה אחת גם כחבר כנסת וגם בתפקיד אחר, למשל, תפקיד של יושב-ראש ההסתדרות הכללית החדשה, או של הסתדרות העובדים הלאומית, וזאת בדומה לאיסור הקיים בחוק, משכבר הימים, החל על ראשי רשויות מקומיות וחברי מועצות עיר.
       
       הסיבות לאיסור ברורות והצעת החוק באה למנוע ניגוד עניינים של חבר הכנסת ולהבטיח כי ישקיע את עיקר זמנו בעבודתו כחבר הכנסת. אני אומר עכשיו, ואפרט את זה בדברי הסיכום שלי לאחר שמיעת ההסתייגויות, כי ועדת הכנסת והמציעים לא היו הראשונים שסברו כי יש למנוע את כפל הכהונה, כאמור. 
       
       כבר הוועדה הציבורית, אדוני היושב-ראש, בראשות המנוח, פרופסור אריאל רוזן-צבי, המליצה בשנת 1995 על הכללים בדבר איסור כפל התפקידים, כללים שלפיהם אנחנו פועלים היום. הוועדה דיברה במפורש על העניין הספציפי הזה. לא זו אף זו, אדוני היושב-ראש, הוועדה הנכבדה שמינית אתה לפני כשנתיים וקצת יותר, ששוקדת ויושבת על המדוכה בענייני הקוד האתי החדש של הכנסת, הוועדה בראשות שופט בית-המשפט העליון בדימוס, השופט זמיר, שיש לי הכבוד להיות חבר הכנסת הפעיל היחיד שנמנה עם שורותיה, גם היא דנה בעניין הזה. הגם שטרם פרסמה את מסקנותיה ותעשה כן לעת שתשלים את מלאכתה, דיברה בצורה הברורה והמפורשת ביותר על עניין כפל התפקידים כאשר מדובר בתפקיד חבר כנסת ובתפקיד יושב-ראש ההסתדרות הכללית.
       
       אני מבקש לומר בסיכום דברי הפתיחה האלה, ואני אכנס לפרטים בסיכום לאחר ההסתייגויות, כי ועדת הכנסת התלבטה לא מעט בשאלת התחולה של החוק הזה. היו שסברו שאת ניגוד העניינים הקשה הזה צריך לבטל מוקדם ככל האפשר. סוף דבר, החליטה ועדת הכנסת, גם לאחר שקיבלה ייעוץ משפטי בדבר חוקתיות וחוקיות ההליך לעניין התחולה, כי כדי להבטיח הוגנות מקסימלית, וגם כדי לעמעם במקצת את מה שאתה טרחת לומר בגלוי, מה שכולם אומרים בחצי פה, אדוני היושב-ראש, את התחושה שמדובר באיזה סוג של חוק פרסונלי, שעלול גם לפגוע בציפיות של הבוחרים של אותה פרסונה שבחרו אותו גם למוסד הזה וגם למוסד האחר, החליטה ועדת הכנסת כי התיקון העקרוני ייכנס לתוקף רק עם תחילת כהונתה של הכנסת ה-17. 
       
       לחוק צורפו הסתייגויות, כולן הסתייגויות דיבור. אני אבקש, לאחר שתישמענה הסתייגויות הדיבור, להשיב למסתייגים לפני ההצבעה. תודה, אדוני היושב-ראש. אני קורא לכנסת לאשר את החוק בקריאה השנייה ובקריאה השלישית.
       
היו"ר ראובן ריבלין:
       
       רבותי חברי הכנסת, בואו נקבע עכשיו את סדר הדיון. יש מספר לא מועט של מסתייגים ואני קורא אותם לפי סדר הופעתם בנייר הצהוב, המצורף לחוק. אני מודיע, שהואיל ומדובר בחוק שמכונה בפני הציבור "חוק עמיר פרץ", הוא יהיה הדובר האחרון. לפניו ידבר חבר הכנסת גדעון סער וחבר הכנסת פרץ, כי הוא יכול גם לפי סעיף 86, שאני לא רוצה להפעיל אותו. הוא יאמר שזה חוק אישי ואנחנו לא יכולים להתעלם מהטענה וכך יהיה. כולם ידברו, ובסופו של דבר גדעון סער וחבר הכנסת עמיר פרץ יהיו אחרוני הדוברים לפי סדר זה. ואז, עומדת זכותו של יושב-ראש הוועדה להשיב למסתייגים. לאחר מכן נעבור להצבעה.
       
       רבותי חברי הכנסת, כל מסתייג לא חייב לנצל חמש דקות, אבל כל מסתייג מקבל חמש דקות ויסתפק, למעט שני המסתייגים האחרונים או לפחות המסתייג האחרון, שכבר אני אומר לו שבכל הפעמים שנאלצתי להצביע נגדו, לא פסקתי אף פעם נגד זכותו לדבר. בהחלט יהיה לו זמן יותר רב.
       
       רבותי חברי הכנסת, ראשון המסתייגים, חבר הכנסת מוחמד ברכה, בבקשה, אדוני. אחריו - חבר הכנסת עסאם מח'ול, אחריו - חבר הכנסת אחמד טיבי, אחריו - חברי הכנסת יוסף לפיד, אברהם פורז, אליעזר זנדברג, ויקטור בריילובסקי, אילן שלגי, מלי פולישוק, רשף חן, רוני בריזון, אהוד רצאבי, אתי לבני, אילן ליבוביץ, חמי דורון, יגאל יאסינוב, אראלה גולן, יולי תמיר, עזמי בשארה, ג'מאל זחאלקה. אני לא מתאר לי שכולם ירצו לדבר, אבל הם רשומים פה.
       
       חבר הכנסת ברכה, חמש דקות לרשותך. ברגע שתסכימו לצמצם לשלוש דקות - - -

מוחמד ברכה (חד"ש-תע"ל):
       
       לצמצם.
       
היו"ר ראובן ריבלין:
       
       אדוני מסכים לשלוש דקות?
       
מוחמד ברכה (חד"ש-תע"ל):
       
       כן.

 היו"ר ראובן ריבלין:
       
       רבותי חברי הכנסת, חבר הכנסת מוחמד ברכה, שהוא הראשון, מציע שכל אחד יסתפק בשלוש דקות, ואני נענה לבקשתו. הוא המוביל ועל פיו יישק דבר. לא יקבלו אחרים פחות או יותר ממנו. בבקשה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, מה שהיה צריך לומר נאמר בדיון על הצעת החוק בקריאה הראשונה. הנושא הוא לא אם הסעיף הזה לקראת הקריאה השנייה והשלישית ראוי או הסעיף האחר ראוי. העניין הוא שכל הרעיון אינו ראוי. פה יש מגמה להצר את צעדיו של האיגוד המקצועי, להצר את צעדיהם של נציגי העובדים, נציגי מעמד הפועלים במדינת ישראל. אנשי ההון, אף אחד לא ישאל אותם אם הם יכולים להיות חברי כנסת או לא. הם יכולים אפילו להתוות מדיניות כלכלית, הם יכולים להיות מעצבי מדיניות בוועדת הכספים, הם  יכולים להיות במשרד האוצר ושר אוצר, ואם זה ראש ממשלה או ממלא-מקום ראש ממשלה, יכולים לשמור על קשרים הדוקים ומעבר לזה, הם ראשי ההון.
       
       אני זוכר, כמו שכולם זוכרים, כשממשלת רבין ז"ל החליטה על מיסוי הבורסה, איך העניין הורד מספר החוקים של מדינת ישראל אחרי לחצם של אנשי ההון. סוג כזה של התערבות, ברמה של ראש הממשלה, ואני מניח שדברים כאלה קיימים גם עם שר האוצר, ששומר על קשרים מאוד "אמיצים" עם ראשי ההון - זה בסדר גמור. הם יכולים להיות פה, בכנסת, יכולים להיות מיוצגים. אפילו המגמות של הדמוקרטיה הישראלית והפריימריז וכפיית הפריימריז על המפלגות הגדולות היא בכיוון שמי שיש לו, יכול להיות מועמד, ואם יש לך פחות, אתה לא יכול להיות מועמד. פה מדובר על צעד דרסטי ועל מעבר דרסטי, שנוטל את האפשרות מראש האיגוד המקצועי המרכזי במדינת ישראל, ההסתדרות הכללית, לייצג אותה בדמוקרטיה הישראלית.
       
       אני חושב שזה דבר שאין לו מקום. זו התנכלות לא לאיש עמיר פרץ, אלא למעמד העובדים ולאיגוד המקצועי, ועל כן, אני חושב שהצעת החוק אינה ראויה לא בקריאה הטרומית ולא הראשונה ולא השנייה ולא השלישית. גם אם זה יהפוך בסופו של יום לחלק מספר החוקים במדינת ישראל, זה יהיה כתם שמכוון נגד השכבות החלשות ונגד האפשרות שהנציג שלהן ימצא מקום מעל הדוכן הזה. תודה רבה, אדוני.
       
היו"ר ראובן ריבלין:
       
       תודה רבה לחבר הכנסת מוחמד ברכה. חבר הכנסת מח'ול, בבקשה, אדוני. אחריו, חבר הכנסת טיבי - אינו נוכח, ואחריו - חבר הכנסת יוסף לפיד. אדוני, יושב ראש תנועת שינוי, יושב-ראש הסיעה לא נמצא פה - -
       
רשף חן (שינוי):
       
       אני פה.

היו"ר ראובן ריבלין:
       
       אדוני, כל הסיעה נרשמה. אולי אני אאפשר יותר דקות לשניים מכם וכל האחרים יוותרו?

רשף חן (שינוי):
       
       בהחלט כן.
       
היו"ר ראובן ריבלין:
       
       בבקשה, חבר הכנסת מח'ול.

עסאם מח'ול (חד"ש-תע"ל):
       
       אדוני היושב-ראש, חברי הכנסת, לחוק הזה המובא היום יש תעודת זהות ברורה. זה חוק מתקפת התאגידים על האיגודים. החוק הזה הוא חוק שממשיך מגמה שהכנסת הזאת מובילה והקואליציה הזאת מובילה והממשלה הזאת מובילה. היא מקבלת את טביעות אצבעותיו של השר נתניהו, אבל זה המאפיין של הממשלה הזאת, של המדיניות שלה, המדיניות החברתית שלה. כאן יושבים רוב של חברי כנסת שמדי יום הם מוכיחים שהם שליחיהם של התאגידים, של החברות, של ההון הגדול, והם מנסים לא רק לחסל את זכויות העובדים ואת האינטרסים של ציבור העובדים, אלא להוציא אל מחוץ לשיח הציבורי את השאלות הקשורות בזכויות העובדים ואת השאלות הקשורות לציבור הרחב ולשכבות המוחלשות בחברה הישראלית.
       
       זה המאפיין וזו תעודת הזהות של החוק הזה. יש ניסיון להשאיר את העובדים בלי כלים למאבק ובלי כלים למחאה ובלי כלים להשמעת קול. יש ניסיון להחריש, אחרי שהכו בעובדים בעבודה המאורגנת ובאיגודים המקצועיים, מנסים להחריש את הקול של העבודה ולא את הקול של עמיר פרץ במקרה הזה.
       
היו"ר ראובן ריבלין:
       
       בלי לפגוע בעבודתו של חבר הכנסת פרץ, האם אדוני מאפשר לי לא לזלזל ביכולתו כחבר כנסת להגן על ציבור העובדים, או ביכולתו של חבר הכנסת ברכה? אני מוכן שתפגע בכבודם של אחרים, ואני אעיר לך, אבל בשום אופן לא אתן לאף אחד לפגוע בכבודך. 


מוחמד ברכה (חד"ש-תע"ל):
       
       אני מאוד מעריך את הדאגה שלך.

היו"ר ראובן ריבלין:
       
       אתה יודע, אני היחיד שהיה לי חבר יושב-ראש הסתדרות, ואמרתי לו: אני מצביע נגדך. זה היה חבר הכנסת השר אברהם הירשזון.
       
יובל שטייניץ:
       
       גם אני.
       
עסאם מח'ול (חד"ש-תע"ל):
       
       אני מאוד מעריך את הדאגה שלך, אבל בדיוק מתוך דאגה זו, שהיא דאגה משותפת לשנינו, כנראה, אני אומר את מה שאני אומר. אני אומר את זה מכיוון שאני חושב שהניסיון כאן הוא ניסיון להפיל את מעמד העובדים. לשים אותו בפינה, לשים אותו בצד, לזלזל בקיומו. לא מכיוון שעמיר פרץ יעשה נפלאות, יכול להיות שאני אהיה חלוק על עמיר פרץ או על מנהיג הסתדרות אחר, אבל בסופו של דבר יש כאן אמירה שיושב-ראש ההסתדרות הוא לא במעמד כזה שהוא יכול לעמוד על הבמה הלאומית הזאת, על הבמה החשובה הזאת, ולייצג את העובדים, ולא רק האיש - אין לו מקום בשורות הכנסת.
       
       למה לא שואלים את השאלה הזאת לגבי שר? הרי השרים עסוקים יותר. הם לא מגיעים לכנסת יותר מיושב-ראש ההסתדרות, והטענה הבסיסית שלהם היא, שישיבתו כיושב-ראש ההסתדרות היא עמדת כוח, והם רוצים לחסל את עמדת הכוח לא של עמיר פרץ אלא של העובדים במדינת ישראל. זה המהלך. זה המאבק על חקיקה שתוציא את זכות השביתה מהעובדים. זה המאבק על חקיקה שתוציא את זכויות העובדים ותעקר אותן. זה המשך המתקפה של ההון שמנסה להפריט כל מה שזז בחברה הזאת, והיא רוצה להסיר כל מחסום מפני זה. 
       
       היום עמיר פרץ, ומחר אולי נגיע למצב שאלה שידברו בשם האינטרס של העובדים, לא יהיה להם מקום על הבמה הזאת. תודה.
       
היו"ר ראובן ריבלין:
       
       חס וחלילה. יש לנו פה כמה חברי כנסת מעולים, כמו רן כהן, כמו עסאם מח'ול, כמו מוחמד ברכה, חיים כץ, אבשלום וילן, שמגינים על העובדים בצורה מעוררת כבוד.
       
       רבותי חברי הכנסת, אנחנו ממשיכים. יש לי כמה הודעות טובות וכמה הודעות פחות טובות. 13 חברי כנסת מוותרים על זכות הדיבור, זה דבר גדול, כל חברי סיעת שינוי. יושב-ראש תנועתם ידבר בשמם, אבל אני לא מגביל אותו בזמן. תאמינו לי, הוא לא יכול לדבר יותר מאשר כולם.
       
צבי הנדל (האיחוד הלאומי - ישראל ביתנו):
       
       הוא יכול לדבר יותר מכולם.
       
היו"ר ראובן ריבלין:
       
       אתה טועה, לא בעניין הזה. כשיש לו דברים נוקבים הוא לא צריך הרבה זמן. בבקשה, חבר הכנסת טיבי.
       
אחמד טיבי (חד"ש-תע"ל):
       
       אדוני היושב-ראש, מעטים הפרלמנטים בעולם שהתברכו בזה שנציג העובדים משרת גם כחבר פרלמנט. זה חשוב, כי הפרלמנט, הכנסת, הוא מקום שבו מתקבלות הכרעות, הכרעות כלכליות חברתיות בעיקר. העימות, הקשר הלעומתי הטבעי בין ממשלה לבין ארגון עובדים, חשוב שיבוא לידי ביטוי במקום החשוב הזה, בית המחוקקים. 
       
       ניסו אחדים במשך תקופה ארוכה להציע הצעת החוק כזאת, למנוע כפל תפקידים, כאשר גם עמיר פרץ היה יושב-ראש ההסתדרות, וגם שר התיירות, אברהם הירשזון, היה יושב-ראש הסתדרות העובדים הלאומית. משום מה, הדברים לא הסתדרו לאנשי הליכוד אז. אנשים, חשוב להם היה לקדם את השר הירשזון, אולי על מנת להשאיר את עמיר פרץ בודד, ואז אפשר להעביר את החוק הזה.
       
       המוסר הכפול, אדוני היושב-ראש, מנקר עיניים. לכן, התקדים יהיה חמור מאוד אם הליכוד וגדעון סער, חבר הכנסת, פועלים בשם אידיאולוגיה הרוצה לפגוע במעמד הפועלים. האם זה מקרה שגם חברת הכנסת, סגנית השר רוחמה אברהם, היתה לה הצעת חוק דומה נגד ההסתדרות? אתם מונעים מאידיאולוגיה של דיכוי מעמד הפועלים, אותו מעמד שהביא אתכם לשלטון. אני תוהה אם המסר הזה יישאר ללא תגובה, חבר הכנסת פרץ, אצל הבוחרים של מפלגת השלטון, של הליכוד.
       
       אדוני היושב-ראש, אין ספק שאם יעבור החוק, זה יהיה אות קין על מצחה של הכנסת. חוק פרסונלי, המיועד לעמיר פרץ. לכן, אני קורא לחברי הכנסת להתעשת ולא לתת יד לקונספירציה הזאת. תודה רבה.
       
היו"ר ראובן ריבלין:
       
       תודה רבה לחבר הכנסת אחמד טיבי. רבותי חברי הכנסת, חבר הכנסת עמיר פרץ ידבר בסוף הדיון. אני מזמין את חבר הכנסת יוסף לפיד, אשר ידבר בשם כל 14 המופלאים של שינוי.
       
קריאה:
       
       איזה מין דמוקרטיה זאת?
       
היו"ר ראובן ריבלין:
       
       הם הסכימו. חבר הכנסת טל, אם אדוני בשם סיעתו יביא את אותה הצעה, אתן לך אפשרות לדבר בשם כל חברי הסיעה. 
       
       שר האוצר נמצא, השר הירשזון נמצא. חבר הכנסת לפיד, יושב-ראש האופוזיציה, אדוני צריך לבוא לדבר, אני לא אחראי על הממשלה. אם הממשלה לא תהיה פה כשיהיה חוק שנוגע לממשלה, מייד אני מוריד אותו מסדר-היום, אבל בעניין הזה אין לממשלה עניין. 
       
יוסף לפיד (שינוי):
       
       אדוני היושב-ראש, אני לא מדבר פה כיושב-ראש האופוזיציה, כי בנושא זה הדעות חלוקות.  אני מדבר כיושב-ראש שינוי. מה שקורה היום בכנסת, מצדיק את כל מה שאנחנו חושבים שמכריח אותנו להפריד בין שני התפקידים. אני לא יודע אם אתה מודע לכך, אדוני היושב-ראש, שהיום, בבית שעליו אתה ממונה, יש  - אני לא רוצה להגיד טרור – אבל יש ניסיון  להשפיע בצורה הכי בוטה, הכי מאורגנת - - - 
       
רוני בר-און (הליכוד):
       
       זה ממש לא נכון. אף אחד מהם לא בא אליך, גם אלינו הם לא באים.
       
היו"ר ראובן ריבלין:
       
       חבר הכנסת בר-און, האם אדוני חושב שאסור לי לתת לחבר הכנסת לפיד לדבר? בבקשה.
       
יוסף לפיד (שינוי):
       
       יושבים פה נציגי ועדי העובדים, שאורגנו על-ידי פרץ, שאורגנו על-ידי הנציג של הליכוד - - - 
       
קולט אביטל (העבודה - מימד - עם אחד):
       
       אז מה? 
       
רוחמה אברהם (הליכוד):
       
       למה הוא משתמש בזה? 
       
היו"ר ראובן ריבלין:
       
       כבוד סגנית השר, חבר הכנסת סער, אדוני לשבת. חברת הכנסת רוחמה אברהם, אני קורא לך לסדר פעם ראשונה. חבר הכנסת מח'ול, אמרת את מה שהיה לך? כעת חבר הכנסת לפיד יאמר את מה שיש לו. בבקשה. 
       
עסאם מח'ול (חד"ש-תע"ל):
       
       אבל הוא אומר דבר חמור.
       
רוני בר-און (הליכוד):

	- - -
       
היו"ר ראובן ריבלין:
       
       חבר הכנסת בר-און, חבר הכנסת לפיד, בבקשה.
       
יוסף לפיד (שינוי):
       
       אני לא מחויב לומר דברים שמוצאים חן בעיני כולם.
       
היו"ר ראובן ריבלין:
       
       חס וחלילה. לא יהיה צנזור אחד על דבריך.
       
יוסף לפיד (שינוי):
       
       מאז הפרשה המפורסמת של חברת החשמל, חקיקה שהוביל חברי, אברהם פורז, לא היתה התארגנות כזאת, לא היה לחץ כזה, לא היה ניסיון כזה לכופף את ידם של חברי כנסת, לא היתה הפגנת כוח בוטה כזאת בבית כזה, כמו שיש היום בפקודת יושב-ראש ההסתדרות. זה מוכיח שצריך  - - - 
       
קולט אביטל (העבודה - מימד - עם אחד):
       
       אז מה? 
       
היו"ר ראובן ריבלין:
       
       חברת הכנסת קולט אביטל, אני קורא לך לסדר פעם ראשונה.
       
יוסף לפיד (שינוי):
       
       אני דווקא מברך על קריאת הביניים של חברת הכנסת קולט אביטל, כי מה היא צועקת? היא לא צועקת  "לא נכון", היא צועקת "אז מה?" זה מה שהיא אומרת בשם ההסתדרות.  הסוציאליסטית - - - 
       
עסאם מח'ול (חד"ש-תע"ל):
       
- - - בעלי ההון.
       
היו"ר ראובן ריבלין:
       
       חבר הכנסת מח'ול, אני קורא לך לסדר פעם ראשונה. 
       
יוסף לפיד (שינוי):
       
       אולי נקרא לזה ישיבת "אז מה?" הגברת אביטל. אז מה אם ההסתדרות עושה טרור על חברי הכנסת. 
       
קולט אביטל (העבודה - מימד - עם אחד):
       
       אלה האינטרסים שלהם, זה לגיטימי לגמרי.
       
יעקב מרגי (ש"ס):
       
       השחמט יותר מעניין אותך, העובדים מעניינים אותך?
       
יצחק כהן (ש"ס):
       
       הם לא משחקים שחמט, הם עובדים.
       
עסאם מח'ול (חד"ש-תע"ל):
       
       נציג הפרזיטים.
       
היו"ר ראובן ריבלין:
       
       חבר הכנסת מרגי, אני קורא לך לסדר פעם ראשונה.
       
יוסף לפיד (שינוי):
       
       זה דווקא מעניין שהוא צועק אם העובדים מעניינים אותי, כאשר הוא מדבר בשם מפלגה שלא מרשה לחבריה לעבוד. 
       
יעקב מרגי (ש"ס):

	- - - 
       
היו"ר ראובן ריבלין:
       
       חבר הכנסת מרגי, אני קורא לך לסדר פעם ראשונה. חבר הכנסת יצחק כהן, אני קורא לך לסדר פעם ראשונה. חבר הכנסת מח'ול, אתה כבר נקראת לסדר פעם ראשונה.
       
יוסף לפיד (שינוי):
       
       אני נוהג לומר, שהרבה שנים ישראל היתה מדינה קטנה בתוך הסתדרות גדולה. היום, ההסתדרות היא ארגון קטן בתוך מדינה גדולה, אבל כפילות התפקידים הזאת היא הסמל האחרון של תקופת מפא"י ההיסטורית, כאשר ערב בחירות העבירה ההסתדרות סכומי עתק של חברות הסתדרותיות כמו "סולל בונה" לצורך מערכת הבחירות של מפא"י.
       
       התקופה הזאת הסתיימה, ואחרי שהתקופה נסתיימה צריך גם לשים קץ לסמלה של התקופה הזאת, כאשר הארגון היחיד במדינת ישראל שנציגו הוא גם חבר כנסת, זה היום ההסתדרות. וההסתדרות לא יכולה ליהנות מפריווילגיה בלתי שוויונית. הייתי מצפה מהשמאל שיהיה הראשון שמתקומם נגד מצב שבו יש 119 חברי כנסת שווים, וחבר כנסת אחד ששווה יותר. 
       
       זה לא מכוון אישית נגד עמיר פרץ. עמיר פרץ חופשי לבחור להיות חבר כנסת בכנסת הבאה, אחרי שהחוק הזה  יתקבל,. 
       
יצחק כהן (ש"ס):
       
       תודה רבה. אתה נחמד. 
       
יוסף לפיד (שינוי):
       
       איש לא אוסר את זה עליו. הוא רק צריך להחליט אם הוא רוצה להיות חבר כנסת או להיות יושב-ראש ההסתדרות. הוא מציג את זה כאילו מסלקים אותו מהכנסת. איש לא מסלק אותו מהכנסת. אדוני, אתה צריך להחליט האם אתה רוצה לייצג את מדינת ישראל בפרלמנט שלה או את ההסתדרות. זאת ההחלטה. לא יכול להיות שבערב בחירות, כאשר אתה רץ כמפלגה, תשבית את המדינה כדי להוסיף קולות למפלגה שאתה עומד בראשה. זה מה שאנחנו רוצים למנוע. 
       
מוחמד ברכה (חד"ש-תע"ל):
       
       ראש איגוד השחמט יכול להיות חבר הכנסת? אתה מביא כסף לשם. 
       
היו"ר ראובן ריבלין:
       
       חבר הכנסת ברכה, אני איאלץ לקרוא אותך לסדר. 
       
יוסף לפיד (שינוי):
       
       נכון שהנציג של המוני העם זכה בסך הכול בשלושה מנדטים. זאת הפוזה הכי אהובה על עמיר פרץ – הנציג של העם, ה"עמך", העם האוהב אותו, העם הנוהר אחריו, מול האליטיסטים של שינוי. אלא מה, האליטיסטים של שינוי קיבלו בדיוק פי-חמישה קולות מעמיר פרץ. זה מה שקרה בבחירות. איפה העם הנוהר אחריך?
       
יעקב מרגי (ש"ס):
       
       מותר לגנוב - - - בשביל זה יש ייחודיים. 
       
היו"ר ראובן ריבלין:
       
       חבר הכנסת מרגי. 
       
יוסף לפיד (שינוי):
       
       עכשיו אתה מתחבא בתוך מפלגת העבודה, כי נכשלת, כי העם לא אחריך. 
       
חיים אורון (מרצ-יחד):
       
       אמרת שזה לא אישי. 
       
יוסף לפיד (שינוי):
       
       העם גם חושב, וזאת תהיה החקיקה הבאה שאנחנו נצטרך לתת את דעתנו עליה – אדון פרץ, זה שאתה גובה מסים מחברי ההסתדרות, זה בסדר גמור. 
        
אבשלום וילן (מרצ-יחד):
       
       מה זאת המלה הזאת "אדון"? הוא חבר הכנסת, אדון טומי לפיד. 
       
היו"ר ראובן ריבלין:
       
       חבר הכנסת וילן, האם אדוני רוצה להתמנות לצנזור של הכנסת לגבי התוכן? זכות חופש הדיבור היא אחד מהעקרונות שאדוני מנסה כל הזמן להסביר לי עליו. 
       
יוסף לפיד (שינוי):
       
       לא כשמדובר בי. 
       
היו"ר ראובן ריבלין:
       
       אני אשמור עליך. 
       
יוסף לפיד (שינוי):
       
       חבר הכנסת פרץ, אתה גובה סכומי עתק, ועוד מעלה את זה, מאנשים שאינם חברי הסתדרות. אין שום הצדקה לכך שעובד אשר עובד באיזה מקום עבודה, ובמפורש ובמופגן אינו רוצה להיות חבר הסתדרות,  ישלם מסים כדי שאתה תוכל לשלוט במדינה הזאת. אני מודיע לך ששינוי תנקוט צעדים כדי לשים קץ לנוהג הזה. מי שרוצה להיות חבר הסתדרות, שישלם, ומי שלא חבר הסתדרות, לגבות ממנו כסף זאת גנבה של כסף וגנבת הדעת. זה השלב הבא שאנחנו חייבים לנקוט כדי לשים קץ לתקופה שההסתדרות השתוללה במדינה הזאת. 
       
יצחק כהן (ש"ס):
       
       אבל אתם לא תהיו בו. 
       
יוסף לפיד (שינוי):
       
       ההסתדרות רכשה זכויות רבות וחשובות בתקופה שטרם קום המדינה. מאז קום המדינה ועד היום היא עשתה כל מה שאפשר להרס הכלכלה הישראלית. למזלנו, בתקופה האחרונה נפתחים השערים וקצת אוויר צח נכנס לתוך הכלכלה ומתחילה הפריחה, בזכות העובדה שגימדנו את כוחה של ההסתדרות, אבל זה עוד לא הסתיים. חבר הכנסת פרץ, חבר פרץ, אדון פרץ - - - 
       
היו"ר ראובן ריבלין:
       
       לא, חבר הכנסת פרץ. פה אין כינוי אחר לחבר הכנסת, רק חבר הכנסת.  
       
יוסף לפיד (שינוי):
       
       אני לא מכוון את הדברים נגדך. הייתי נושא את אותו נאום אילו ישב במקומך מישהו אחר. לא מדובר בך, מדובר במדינה שוויונית. מדובר במדינה שבה לא יכול להיות שלמוסד אחד יהיו זכויות יתר על פני כל שאר מוסדות המדינה. לא יכול להיות שיושב-ראש ההסתדרות ישבית את כל המדינה מפני שעסקן אחד של ההסתדרות נעצר על-ידי המשטרה. הפגנת השרירים שלך כאשר חבר קרוב שלך נעצר כחוק על-ידי משטרת ישראל, וממטולה עד הנגב הושבתה מדינת ישראל, כי אתה לא היית מרוצה מהתנהגות המשטרה, היתה הוכחה לכך שאסור להפקיד כל כך הרבה כוח בידיו של אדם אחד. 
       
       אנחנו לא נגד העובדים, חלילה. כל אנשי שינוי הם אנשים עובדים. הם עובדים ומתפרנסים ומשלמים מסים, גם לאלה שיושבים בכנסת ומייצגים אנשים שנאסרה עליהם העבודה. אבל להיות נציג של עובדים ולדאוג לאינטרסים פרטיקולריים של מפלגה מסוימת, של מחנה מסוים, ולנצל את הזכות הכפולה הזאת – זה לא. היום יורד מהתורן הסמל האחרון של שליטת ההסתדרות במדינת ישראל. 
       
היו"ר ראובן ריבלין:
       
       תודה רבה לחבר הכנסת לפיד. חבר הכנסת רשף חן מוותר בשם סיעתו על כל הדיבורים. תודה רבה. חברי הכנסת יולי תמיר ועזמי בשארה - אינם נוכחים. חבר הכנסת ג'מאל זחאלקה, ואחריו – חבר הכנסת ואסל טאהא. 
       
ג'מאל זחאלקה (בל"ד):
       
       אני מדבר בשם שלושת המסתייגים. 
       
היו"ר ראובן ריבלין:
       
       בסדר. הואיל ואתם שלושה, אז במקום שלוש דקות אתן לך ארבע דקות. 
       
ג'מאל זחאלקה (בל"ד):
       
       כבוד היושב-ראש, אין ספק שיש לפנינו חוק מפלה, חוק לא שוויוני, חוק אישי למהדרין, חוק אידיאולוגי, שבא מבית-המדרש של האידיאולוגיה האנטי-חברתית. כלומר, כל אלה שתומכים בחוק הם לא רק נגד הכפילות בתפקיד. אני מאמין להם, אני מאמין לטומי לפיד. הבעיה שלו היא לא עמיר פרץ ואפילו לא ההסתדרות. הבעיה שלו היא שהוא רוצה מצב הפוך ממה שהוא הצהיר על הבמה הזאת. הוא אמר שהוא רוצה מדינה שוויונית, אבל הוא רוצה מדינה של אי-שוויון. הוא רוצה לפרק כל מנגנון שנלחם באי-שוויון, כל מנגנון שנלחם למען שוויון. אין ספק שאיגוד מקצועי של עובדים זה אחד המנגנונים החשובים ביותר. הוא נגד האיגודים המקצועיים, והשאר זה מלים. זאת האמת. כך גם גדעון סער, כך גם האחרים. זאת האמת. זה חוק מפלה, כי כל מה שיש בחוק על כפל תפקידים - מדובר בתפקידים סטטוטוריים, לא של גופים וולונטריים. מדובר בשופטים ובאנשים בצבא ומדובר בראשי ערים. זה שונה מיושב-ראש הסתדרות. 
       
       אם תרצו, יושב-ראש ההסתדרות נמצא בליגה של יושב-ראש לשכת המסחר, של התעשיינים, של כל מיני גופים גדולים בארץ, של יושב-ראש לשכת עורכי-הדין. לא ראיתי מישהו שקפץ פה. יש כל מיני גופים כאלה בארץ. יש כאן אפליה נגד יושב-ראש ההסתדרות, זו האמת. אם היה כאן אדם ישר, שמפריעה לו הכפילות בכל מיני תפקידים, הוא היה מביא בפנינו רשימה ארוכה - - -
       
היו"ר ראובן ריבלין:
       
       לגבי יושב-ראש לשכת עורכי-דין, או כל רמה מקצועית, אנו כלולים בחוק רוזן-צבי, אסור לנו לעסוק בעריכת-דין. אתה לא יכול להיות יושב-ראש לשכת עורכי-דין אם אתה לא עורך-דין פעיל. צריך שיהיה דיוק. אותו דבר רוקח.
       
ג'מאל זחאלקה (בל"ד):
       
       אני ממשיך להיות רוקח גם אם אני לא עוסק בתחום. יושב-ראש יכול להיות יושב-ראש איגוד מקצועי, שזה עורכי-דין, בלי שהוא יעסוק בפרקטיקה. לשכת המסחר, כל מיני תפקידים בארץ. אדוני היושב-ראש, אתה עצמך יכול להמציא מאה תפקידים כאלה, יש כאלה.
       
היו"ר ראובן ריבלין:
       
       אין ספק.
       
ג'מאל זחאלקה (בל"ד):
       
       אז יש פה חוסר יושר, יש גלגול עיניים, יש הטעיה של הציבור.
       
       אני רוצה לשאול, מה מפריע לכם שיושב-ראש ההסתדרות יהיה בכנסת?
       
רשף חן (שינוי):
       
       ניגוד עניינים.
       
היו"ר ראובן ריבלין:
       
       חבר הכנסת חן, טומי לפיד הציג את עמדתו בצורה ברורה.
       
ג'מאל זחאלקה (בל"ד):
       
       יש לי ביקורת רבה על ההסתדרות, על דרך התנהלותה, על המבנה שלה ועל ההיסטוריה שלה, אני לא מאלה שמהללים את ההיסטוריה שלה ולא את תפקידה ואיך שהיא בנויה. אך מכאן ועד לקבוע בצעד דורסני - יש פה דורסנות, ואם כבר חוק אישי נגד עמיר פרץ, וזה אישי, גדעון סער רוצה להתהדר בזה במרכז הליכוד, הוא יודע, יש "עליהום" על העובדים, על ההסתדרות, וכל מי שיפגע בעמיר פרץ מקבל פופולריות במקום אחר.
       
       זה חוק לא ראוי, זה חוק לא שוויוני, זה חוק אישי, וצריך להצביע נגדו.
       
היו"ר ראובן ריבלין:
       
       תודה רבה. חברת הכנסת יולי תמיר, שקראתי בשמה, חשבה שיש עוד רבים לפניה, ולכן הלכה בשירות הכנסת לוועדת החוקה, חוק ומשפט, כדי שחוק מסוים יוכל לעבור היום, לכן אני מאפשר לה לדבר, שלוש דקות. אחריה - חבר הכנסת זבולון אורלב. אם הוא לא יהיה נוכח - שאול יהלום, אם הוא לא יהיה נוכח - יוסי שריד, ואם לא, חבר הכנסת חיים אורון. 
       
יולי תמיר (העבודה - מימד - עם אחד):
       
       אדוני היושב-ראש, חברי חברי הכנסת, נדמה לי שהדיון הנוכחי הוא בגדר נקודת מפנה בתפיסת החברה הישראלית. נדמה לי, שהחוק הנוכחי מהווה נקודת מפנה ביחסי הכנסת וההסתדרות. לא מקרה הוא, שמיום הקמתה של מדינת ישראל, ועוד קודם לכן בתקופת היישוב, נהוג היה שיושב-ראש ההסתדרות נמנה עם חברי הכנסת. מאחורי זה הסתתרה תפיסת עולם שצידדה ביחסים מסוימים, מוגדרים בין העובדים לבין הרשות המחוקקת.
       
       הדוגמה של ההסתדרות יוחדה גם כשהוצעו ראשי עיר, כי הטענה לגבי ראש עיר היתה עודף עיסוק – איך יתפנה אדם.
       
היו"ר ראובן ריבלין:
       
       זה נכון.
       
יולי תמיר (העבודה - מימד - עם אחד):
       
       הטענה לגבי ההסתדרות אינה תלויה בשאלת העיסוק, השאלה היא של תפיסת עולם.
       
       אמר פה חבר הכנסת גדעון סער, מעל במה זו, ציטט את מורו ורבו ז'בוטינסקי, שבדברים רבים אני נמנית עם מעריכיו, אך בחר לצטט דווקא את "יא ברעכן", כן לשבור, זו התפיסה שהיום מוצגת פה להצבעה. זו לא שאלה על עמיר פרץ, זו לא שאלה אישית, אלא עקרונית. מי שמצביע היום בעד החוק כפי שהוא מוצע, וזה לא מקרה שהוא מוצע על-ידי גדעון סער וטומי לפיד, ואותם אנשים שבשבילם, בשם החוק החופשי, מותר לדרוס כל זכות שיש לעובד וכל זכות שיש לאדם אם היא מפריעה למשק להתנהל. והם רוצים את ההפרדה הזאת לא כי הם רוצים משק יותר מאוזן, או לא כי הם רוצים משק שיש בו פחות שביתות. ההיפך הוא הנכון – כשההסתדרות מיוצגת בבית זה, הסיכוי להגיע לעסקת חבילה כמו שהיה בשנים הטובות של המשק הישראלי גדול לאין ערוך. אך חברי הכנסת גדעון סער ולפיד רוצים משהו אחר, הם רוצים מאבק עם העובדים, הם היו שמחים שתהיינה שביתות כדי להוכיח שהעובדים לא ממלאים את חובתם האזרחית. הם ניסו להעביר פה חקיקה נגד שביתות כדי להגיע לעימותים בלתי רצויים.
       
       לכן, מה שעומד פה על סדר-היום הוא למעשה דיון בשאלת יחסי העבודה ומבנה המשק הישראלי. לכן, אני חושבת שאני צודקת כשאני אומרת שהחוק נחקק בחיפזון. כי נדונו סוגיות משניות, אך הסוגיה העיקרית, האם זה טוב למדינת ישראל, כפי שהיא רוצה להגדיר את עצמה, שהעובדים יהיו מיוצגים בכנסת, האם זה טוב למשק הישראלי שהעובדים יהיו מיוצגים בכנסת, האם זה טוב לעובדים שהעובדים יהיו מיוצגים בכנסת – השאלות האלה בכלל לא נדונו. הדיון חשף את הסיבה האמיתית לחוק, את הסיבה האמיתית לחיפזון. לא היה רצון לדון בשאלות העקרוניות, וכך בלי משים הכנסת עלולה היום לשנות סדרי עולם, להביא למצב שכל יום שיעבור מהרגע שיושב-ראש ההסתדרות לא ישב בבית הזה, העובדים ייחלשו ויחסי עבודה יחריפו.
       
       אני רוצה לסיים בדבר שאמרו לי אתמול, במקרה נקלעתי לפורום של אנשי ימין שביקשו ממני לבוא ולדבר על  ההתנתקות - - -
       
היו"ר ראובן ריבלין:
       
       את ברוכה תמיד לבוא ולדבר.
       
יולי תמיר (העבודה - מימד - עם אחד):
       
       תודה, אני מודה על ההזמנה ואני תמיד באה. הם אמרו לי משהו, שאולי נלמד ממנו לקח גם לפעם הזאת, הם אמרו לי: אם היינו יודעים שזה מה שיעשו לנו כיוון שאנו שותקים על מה שעושים לערבים, אולי היינו מתקוממים קודם לכן. אני אומרת את זה עכשיו גם לבאי הבית הזה. אם מה שעושים היום לעובדים, אתם חושבים שייעצר ולא יגיע לשכבות אחרות באוכלוסייה הישראלית, זו טעות. כוחניות היא כוחניות היא כוחניות, היא תגיע לכל מקום, ואם היום נעדיף את הכוחניות על פני השילוב והמשא-ומתן של העובדים בעיצוב המשק הישראלי, התוצאות תהיינה חמורות ביותר, לכן כולנו צריכים להצביע נגד החוק.
       
היו"ר ראובן ריבלין:
       
       תודה. חבר הכנסת זבולון אורלב - אינו נוכח. חבר הכנסת שאול יהלום. אחריו - חבר הכנסת חיים אורון.
       
שאול יהלום (מפד"ל):
       
       אדוני היושב-ראש, אני רוצה להבהיר את עמדת המפד"ל בהצבעה על החוק; אנו תחילה התנגדנו לחוק, ובוועדת הכנסת בהצבעה הראשונה גם הצבענו נגד. באותה הצבעה אמרתי: אני מבקש שהחוק לא יהיה אישי והחוק לא יחול בקדנציה הזאת. אם החוק הוא כללי, הריני להודיעכם, אמרתי לגדעון סער, אם תשנו את החוק והחוק יחול מהכנסת ה-17, אנו נתרום את תרומתנו לפשרה הוגנת זו, נצביע בעד החוק. הרשות בידיכם.
       
       היו שני שלבים. בשלב הראשון הם הלכו מחצית הדרך, ואמרו: כמה ימים קודם יחליט עמיר פרץ אם הוא מזכ"ל ההסתדרות או חבר כנסת, והוא לא יוכל להיות מועמד, אם הוא מזכ"ל ההסתדרות, לכנסת.
       
       לא יוכל להיות מועמד לכנסת. אמרנו: זה לא מספק ולא לזה התכוונו. מה שהתכוונו זה לתת את הבחירה בידו בצורה ריאלית. דהיינו, הוא יכול להתמודד לכנסת כמועמד, ואז כאשר הוא יגיע וייבחר לכנסת, הוא יחליט אם הוא נשאר חבר כנסת או מזכ"ל ההסתדרות. חס וחלילה לא ייבחר בכנסת, אז הוא מזכ"ל ההסתדרות. רק אחרי שקיבלו את עמדתנו זאת, אמרנו שאנחנו, למען הפשרה, כדי להשיג אותה – מלכתחילה לא היינו מצביעים בכלל אם זה היה בידינו, אבל כדי להשיג את הפשרה, שגם עמיר פרץ אמר לי: זוהי פשרה הוגנת - - 
       
עמיר פרץ (העבודה - מימד - עם אחד):
       
       לא, לא. 
       
שאול יהלום (מפד"ל):
       
       - - וכדאי להתאמץ עבורה - - -
       
היו"ר ראובן ריבלין:
       
       אתה תשיב. אתה תשיב.
       
שאול יהלום (מפד"ל):
       
       רק כאשר הושגה הפשרה במלואה והכול מגיע לכנסת ה-17, אמרנו: כדי להשיג את הפשרה, אנחנו נצביע בעד החוק וזו הסיבה היחידה שאנו מצביעים בעדה. תודה רבה. 
       
היו"ר ראובן ריבלין:
       
       תודה רבה לחבר הכנסת שאול יהלום. 
       
       חבר הכנסת חיים אורון. נמסר לי מהסיעה ששניים מתוך שישה ידברו. לכן, לכל אחד - ארבע דקות מתוך שלוש. בבקשה. 
       
חיים אורון (מרצ-יחד):
       
       אדוני היושב-ראש, חברי הכנסת, הדיון הזה מתנהל בשלושה רבדים, ואני רוצה להתייחס לשלושתם. הרובד הראשון – ואני שמח שיושב-ראש שינוי, טומי לפיד, הציג אותו באופן הגלוי ביותר – הוא הרובד של שבירת ארגון עובדים. הרובד השני הוא הרובד של ניגוד עניינים, והרובד השלישי הוא הרובד של עיסוק נוסף. 
       
       מה בעצם נאמר כאן היום? נאמר שיש ציבור, ארגון עובדים, חזק מדי. את הטענות האלה כבר לא משמיעים באמריקה, את הטענות האלה כבר לא משמיעים באנגליה – אני כבר לא מדבר על ארצות מסודרות אחרות – שחושבות שארגון עובדים חזק הוא חלק ממערכת מאוזנת. באירלנד, טומי לפיד, באירלנד, שבה יש זכות לגיטימית שתורמת לחברה, שתורמת לכלכלה, שיש ציבור עובדים מאורגן, שיש לו נציגות, שהיא בדרך כלל יותר אחראית – והמבחן הזה הוכח בעשרות דוגמאות – מאשר אלפי ארגונים מפוזרים, שאחד מהם נלחם בשני. 
       
       אני יודע: אנשים, על-פי תפיסתכם, לא רוצים את זה, כי הם רוצים ערב-רב. המודל הוא לא יום שביתה שעמיר פרץ עשה. המודל הוא "קלאבמרקט". זה המודל שלכם, בזה אתם תומכים. נכון, כדי שלא יהיה "קלאבמרקט", צריך כנראה ציבור עובדים חזק. זה חלק מהעניין. האם בכל המהלכים שההסתדרות עשתה אני תומך? לא תומך בכולם. אני אפילו לא תומך בכל המהלכים של הכנסת. אני צריך לתמוך בכל המהלכים? האם זה הוויכוח? אבל עצם הטענה שלא יהיה גורם שיהיה לו כוח, אלא יעשו מה שרוצים - פעם ממשלה, פעם מעסיק – בדרך כלל שניהם ביחד. 
       
       הנימוק השני שהוא ממש צבוע - שמעתי אותו מרשף חן, שעכשיו יצא – ניגוד עניינים. אני יושב בכנסת, במקום – חבר הכנסת לפיד – שבו ניגוד העניינים צף על פני השטח כל הזמן. למשל בדוח-בכר. מישהו בא בטענות לבנקים הגדולים, הקטנים, הבינוניים, שבאו וייצגו עם הרבה כסף את האינטרסים שלהם? מישהו אמר להם שאסור להם להופיע? אתה אמרת להם שאסור להופיע? נציגי מפלגתך בוועדת הכספים לא ייצגו חלק מהעמדות שלהם? זה בסדר גמור. מה קרה? יותר מזה. הבוקר, בוועדת הפנים – הייתי שם במקרה – הקימו, אדוני היושב-ראש, ועדה לאנטנות בחיפה. מי חברי הוועדה לאנטנות בחיפה? יושב-ראש ועדת הפנים חבר הכנסת גאלב מג'אדלה, חבר הכנסת מצנע וחבר הכנסת רשף חן. אף אחד לא יגיד למצנע ולרשף חן, שהם בניגוד עניינים. רק איפה יש ניגוד עניינים? אם מישהו מייצג את האינטרסים של העובדים. תגידו, אתם משוגעים? השתבשה עליכם דעתכם? מה קרה?
       
       ישבנו אתמול בשלוש ישיבות נוראיות, על "עשות אשקלון", על המפעלים הפטרוכימיים בעכו, עם ציבורי עובדים שנשמט מטה לחמם. הם מיוצגים חזק מדי? הם באים לכנסת עם עודף כוח? רק אנשים שלא רואים מה קורה סביבם יכולים לדבר, בהקשר של הוויכוח הזה, כך. 
       
       ויש הנושא השלישי, וזה הנושא של כפל עיסוק. הכנסת לא במקרה אמרה, אחרי שחוק העיסוק הנוסף היה בתוקפו – היא ראתה בתחום הזה תחום שונה. אז כל זמן שהיה גם חבר הכנסת הירשזון, ידידי חבר הכנסת הירשזון, וגם עמיר פרץ, לא נוצרה העילה הפוליטית. נכון, לכם, אנשי שינוי, היו מיותרים גם איחוד העובדים הלאומי וגם ההסתדרות. מבחינתכם, שלא יהיה שום ציבור עובדים, רק ארגוני שחמט. אבל סליחה, העולם לא בנוי על-פי תפיסתכם, ואף בארצות מאוד מאוד מתקדמות, מאוד מאוד ליברליות, מכירים בייצוג של ציבור העובדים כחלק מהמערכת האינטרסנטית, הכוחנית, שבתוכה מתמודדים הכוחות בחברה. מה זאת היומרה להחליש אותם? מה זאת החגיגה שהם נחלשים? אני כואב את ההיחלשות של ציבור העובדים, כי אני יודע מי משלם את המחיר. משלמים את המחיר הזה ציבור העובדים, קודם כול, והחברה הישראלית כולה. חלק גדול ממה שקורה בחברה הישראלית – הפערים, עשרות ומאות אלפי עובדים מתחת לשכר מינימום, עובדים שזכותם הסוציאלית לא מתממשת – הוא תוצאה של ההיחלשות של המערכות הללו. אז איזה אינטרס יש לכנסת להחליש אותן? איזה אינטרס, אני רוצה להבין. איזה אינטרס, חוץ מאשר אינטרס אחד, שאני מבין שמייצגים אותו. 
       
       אתם יודעים מה? גם מי שברצינות עוסק בנושאים הללו מהצד השני, לא רוצה ארגון עובדים חלש. תדברו עם מנכ"ל "טבע", הוא לא רוצה ארגון עובדים חלש. תדברו עם דוביק לאוטמן, הוא לא רוצה ארגון עובדים חלש. תדברו עם דן פרופר – הם לא רוצים ארגון עובדים חלש, כי הם מבינים שבשביל לקיים כלכלה אמיתית, לא כלכלה של שוק פרוע, צריך ארגון עובדים נאמן, יציג – לפעמים מתווכחים אתו, לפעמים מתעמתים אתו. נו? ושני בעלי תעשייה לא מתעמתים זה עם זה? ושני בעלי עסקים לא מתעמתים זה עם זה?  
       
       ומשפט אחרון, אדוני היושב-ראש – אני לא רוצה לנצל את טוב לבך - - - 
       
היו"ר ראובן ריבלין:
       
       לא, יש לך עוד 25 שניות. 
       
חיים אורון (מרצ-יחד):
       
       אז אני אומר: ההכרה בתחום הזה כתחום יחיד שבו העיסוק הנוסף מתאזן עם הצורך לחזק את נציגות ציבור העובדים בכנסת, היתה שיקול נכון. 
       
צבי הנדל (האיחוד הלאומי - ישראל ביתנו):
       
       באיזו התלהבות אתה יכול לדבר על דבר שאתה לא מאמין בו. 
       
חיים אורון (מרצ-יחד):
       
       צבי הנדל - - -
       
היו"ר ראובן ריבלין:
       
       צבי, אל – בעניין הזה האמונה שלו היא עמוקה.
       
חיים אורון (מרצ-יחד):
       
       אני חושב שהמקרה המיוחד הזה הוא מוצדק. ובכל מקרה, צבי הנדל, המחטף הזה, לפני ועדת זמיר, לפני שכל הנושא הזה מוצג לפני הכנסת, יש לו רק מניע פוליטי צר: להוריד עוד קרקפת לקראת הבחירות המתקרבות, בעיקר הבחירות הפנימיות. בעיקר הבחירות הפנימיות. 
       
היו"ר ראובן ריבלין:
       
       תודה רבה. חברת הכנסת גלאון, אני מבין שהוא דיבר בשמך.
       
זהבה גלאון (מרצ-יחד):
       
       - - -
       
אילן שלגי (שינוי):
       
       אנחנו מעוניינים שהוא יצליח.
       
היו"ר ראובן ריבלין:
       
       חבר הכנסת וילן, גם לאדוני ארבע דקות, מכיוון שמששת חברי הכנסת רק אתה וחבר הכנסת אורון מדברים. אחריו יעלה גדעון סער, לפני אחרון הדוברים, ויסיים חבר הכנסת עמיר פרץ. 
       
       בבקשה, חבר הכנסת וילן. 
       
אבשלום וילן (מרצ-יחד):
       
       אדוני היושב-ראש, היום הולך להיות יום שחור בתולדות הכנסת. הכנסת הזאת הולכת להיות בית-דין שדה. היא הולכת להיות בית-דין שדה מסודר ומנומק, משום שגדעון סער וטומי לפיד החליטו שנוצרה שעת כושר. ושעת הכושר הזאת היא, כשאברהם הירשזון נבחר לשר וגמר את תפקידו כיושב-ראש הסתדרות העובדים הלאומיים, ואז אפשר להכות בארגוני העובדים ולהציל את המולדת. 
       
שר התיירות אברהם הירשזון:
       
       אבשלום, סיים, לא גמר.
       
אבשלום וילן (מרצ-יחד):
       
       סיים, בהחלט.
       
       למען הגילוי הנאות, אדוני היושב-ראש, אני בא מבית שבו אבי, כן, היה עסקן הסתדרותי, משנת 1935, ולאורך שמונה שנים עמד בראש קרנות הפנסיה ההסתדרותיות, שהיה בהן הרבה כסף.
       
היו"ר ראובן ריבלין:
       
       גילוי נאות, למה?
       
אבשלום וילן (מרצ-יחד):
       
       כל אחד פה אומר אחרי זה: בעלי עניין. כן, אני בעל עניין, אני מודה.
       
היו"ר ראובן ריבלין:
       
       אתה בעל עניין אם אבא שלך היה בכנסת, הוא לא בכנסת.
       
אבשלום וילן (מרצ-יחד):
       
       לא. אני בעל עניין בנושא האידיאולוגי, ואמרתי בקריאה הראשונה, שמי שלא מבין שארגוני עובדים, בניגוד לכל הנושאים האחרים, כאשר הם בתוך הפרלמנט, בהגדרה ובמהות הם מגלים הרבה הרבה יותר אחריות מאשר כשהם מחוץ לפרלמנט, לא מבין על מה הוא מדבר.
       
       על-פי מה שטומי לפיד הציג לנו פה בהרחבה, עמיר פרץ מחוץ לכנסת, יהיה לו פחות כוח? מסוגל לעשות פחות מכל מה שאמרת, אולי יותר? תהיה לו רק קצת פחות אחריות. וזאת הטעות העקרונית בתפיסה.
       
       אני רוצה להגיד פה כמה דברים למפלגות. למפלגת שינוי – יושב-ראש האופוזיציה, חבר הכנסת לפיד, הגעת ל-15 מנדטים, משום שהתקוממת, ובצדק, על הכניעה השלטונית לסחטנות החרדית. מה עשית? ברגע שהיתה לך הזדמנות ראשונה, הפעלת סחטנות בתקציב האחרון של 700 מיליוני שקלים, בדיוק באותן שיטות של החרדים, רק למטרות שאתה ואני מאמינים בהן. זה בסדר? כך מחלקים תקציב מדינה, בשיטות האלה? כלומר, להם מחר יהיה לגיטימי, כששוב הם יהיו כוח פוליטי, לסחוט את התקציב, ושלושה חברי כנסת שלהם יחליטו איך מחלקים 700 מיליון. אתה לא מבין שזה אבסורד, שזאת שיטה בלתי אפשרית? אתה, פעם ראשונה שעמדת במבחן, התפתית וחרגת מכל נורמה. עכשיו אתה פה מטיף לעמיר פרץ על נורמות ציבוריות ראויות, מה נכון ומה לא נכון. אתה לא רואה את גודל האבסורד, איך אתה מגלגל עיניים לשמים? הלכת במטרה צודקת וכעבור שנתיים הפכת את עורך ונתת לגיטימציה לסחטנות.
       
       דבר שני, למפד"ל – איפה שאול יהלום? איפה זבולון אורלב? אתה יושב-ראש המפד"ל, אתה נבחרת במפלגה שלאורך כל ההיסטוריה שלה היתה בעלת רגישות חברתית, ובמובן החברתי כמעט לא היו הבדלים בינינו לביניכם. מה קרה פה? איזה מין הסדר פשרה שפתאום עומד פה חבר הכנסת יהלום ומסביר שהמפד"ל תתמוך בהדחתו של יושב-ראש ההסתדרות מהכנסת? שמע, זה מריח לא טוב.
       
היו"ר ראובן ריבלין:
       
       הוא לא אמר הדחתו - -
       
אבשלום וילן (מרצ-יחד):
       
       אני אומר: הדחתו.
       
היו"ר ראובן ריבלין:
       
       - - הוא אמר: אי-אפשרות של יושב-ראש ההסתדרות - - -
       
אבשלום וילן (מרצ-יחד):
       
       בפירוש זו הדחה, לא פרסונלית.
       
       מה קרה למפד"ל, שלאורך שנים היתה חלק אינטגרלי - - -
       
היו"ר ראובן ריבלין:
       
       מי יכול להדיח את עמיר פרץ? אפילו חוק לא יכול להדיח אותו.
       
זבולון אורלב (מפד"ל):
       
       אתה רוצה שיניחו אותו באמצע הכנסת השש-עשרה?

היו"ר ראובן ריבלין:
       
       לא, לא, לא. זה בלתי אפשרי.
       
אבשלום וילן (מרצ-יחד):
       
       גדעון סער, הרי האדון מגלגל עיניים. כאשר שאלתי את גדעון סער, שענה בקריאה ראשונה, האם נראה לך הגיוני שאדם שנבחר בקולות של 100,000 איש יודח מהכנסת, הוא אמר: על זה יש מה לדבר, בהחלט על זה נדון לקראת הקריאה - - -
       
זבולון אורלב (מפד"ל):
       
       תשאל אותו - - -
       
אבשלום וילן (מרצ-יחד):
       
       סלח לי, חבר הכנסת אורלב. אני רוצה לבטוח, יש יותר מדי עסקאות ביניכם לבין גדעון סער בשבוע האחרון שריח רע מאוד נודף מהן.
       
זבולון אורלב (מפד"ל):
       
       יצא המרצע מן השק.
       
אבשלום וילן (מרצ-יחד):
       
       הנקודה השלישית, מפלגת העבודה – איפה המשנה לראש הממשלה?
       
קולט אביטל (העבודה - מימד - עם אחד):
       
       מה אתה רוצה? הוא פה.
       
אבשלום וילן (מרצ-יחד):
       
       חברה בכירה בקואליציה, בעלת 19 מנדטים – איך אתם נותנים לדבר כזה לעבור? אפרים סנה, יושב-ראש הסיעה, איך אתם נותנים בתוך קואליציה לנושא עקרוני כזה לעבור?
       
היו"ר ראובן ריבלין:
       
       אם הזמן שלך ייקבע לפי סיעות הבית, תצטרך לדבר פה שעתיים, חבר הכנסת וילן.

קולט אביטל (העבודה - מימד - עם אחד):
       
       מה אתה רוצה? הוא נמצא פה.
       
אבשלום וילן (מרצ-יחד):
       
       מה אני רוצה? המשנה לראש הממשלה, שידע למשוך שלושה חודשים את הוויכוח עד אשר הגיעו לתואר המשנה, היה אומר לראש הממשלה: מבחינתנו זה נושא עקרוני, לא יקום ולא יהיה, חברי הכנסת המכובדים, סער ולפיד, לא יעבירו את זה, מבחינתנו זה קזוס-בלי, זה נושא עקרוני. אילו היה עושה כן, הייתי מעריך אתכם. אני מניח שראש הממשלה היה מגיע לפשרה, וכמו שעד היום זה לא עבר, זה לא היה עובר. צר לי, צר לי עליכם, מפלגת העבודה, ששוב אתם לא מגלים רוח לחימה היכן שצריך. תודה, אדוני היושב-ראש.
       
היו"ר ראובן ריבלין:
       
       תודה רבה לחבר הכנסת וילן. רבותי חברי הכנסת, אני מזמין את חבר הכנסת גדעון סער, ואחריו, אחרון הדוברים לפני תשובת יושב-ראש הוועדה – חבר הכנסת עמיר פרץ.
       
גדעון סער (הליכוד):
       
       אדוני היושב-ראש, כנסת נכבדה, בניגוד מוחלט לרושם שמנסים ליצור דוברי כל מפלגות השמאל - מרצ, מפלגת העבודה והמפלגות הערביות, מאות אלפי עובדים, והרבה למעלה מכך – אזרחים ישמחו ויעלצו כאשר החוק הזה יעבור בקריאה השנייה והשלישית.
       
       הלחצים שהיו על חברי הבית בימים האחרונים, סיפרו לי פה כמה מהחברים, הוכיחו ביתר שאת את הסכנה, שיושב-ראש ההסתדרות מייצג אותה היטב, של העירוב בין פוליטיקה לפרנסה. 
       
       והגיע הזמן, אדוני היושב-ראש, להחיל את העיקרון של איסור כפל התפקידים גם על יושב-ראש ההסתדרות, הוא הוחל פה על רבים אשר נמצאים אתנו כאן. נכון שחבר הכנסת פרץ אוהב לחזור לימי קום המדינה, להזכיר לנו מה קרה בימי מפא"י העליזים, אבל לפני עשור הכנסת חוקקה את העיקרון של איסור כפל התפקידים – סגן השר זאביק בוים היה צריך לבחור אם הוא רוצה להישאר ראש העיר בקריית-גת או להיות חבר כנסת; ממלא-מקום ראש הממשלה, שיצא לפני רגע, אהוד אולמרט, היה צריך לבחור אם הוא רוצה להיות ראש העיר ירושלים או רוצה להיות חבר כנסת. ראש העיר ירושלים, בירת ישראל, לא יכול לאחוז בכפל תפקידים. רק יושב-ראש ההסתדרות יכול להיות מעל לכל מערכת נורמטיבית.
       
       האמת היא, שאין שום סיבה לזכויות היתר האלה, אין סיבה, מכיוון שציבור העובדים לא רשום על שמו של חבר הכנסת פרץ בטאבו. יש פה נציגי עובדים, יושבת מאחורי חבר הכנסת פרץ חברת הכנסת כהן, יושב שם בדרך כלל חבר הכנסת חיים כץ, יש הרבה נציגים לעובדים בכנסת, לא ייפגע הנושא של ייצוג זכויות העובדים אם יושב-ראש ההסתדרות לא יהיה, נהפוך הוא. כאשר נגיע לעידן שבו יושב-ראש ההסתדרות לא יהיה חבר כנסת, תהיה לו יותר עוצמה, יהיה לו יותר כוח, הוא יהיה פחות שנוי במחלוקת והוא יהיה פחות קונטרוורסלי. 
       
       המחנה שמתייצב היום מול החקיקה החשובה הזאת הוא, כפי שהגדיר אחד העיתונאים, מחנה כפייה. מחנה כפייה בסגנון קובני או צפון-קוריאני, שבו יש שני סוגים של נכפים: יש סוג אחד, שבאים אלי ואומרים לי: תשמע, אנחנו מתים להצביע בעד החוק, אנחנו מתים שתעביר את החוק, אבל אנחנו בקואליציה עם עמיר פרץ בהסתדרות, הדבר הזה היה חשוב לו, הוא החתים אותנו על חוזים, הוא משגע אותנו, ולכן מתוקף השותפות הקואליציונית שם אנחנו מחויבים להתנגד לדבר שאנחנו בכל לבנו מאמינים שהוא נכון.
       
       המחנה השני הוא המחנה שיושב בשורות האלה של סיעת העבודה. אני מכבד שיחות בארבע עיניים. אני לא יכול לגלות את השמות של התומכים הגדולים ביותר של החוק, אבל העובדה שאלה שמתחננים שהחוק הזה יעבור, הם חברי סיעת העבודה בכנסת.
       
קריאות:
       
       - - -
       
נסים זאב (ש"ס):
       
       למה אתה לא מגלה?
       
גדעון סער (הליכוד):
       
       אני אומר, ואני אחראי לכל מלה. רוב חברי סיעת העבודה, ובשמה המעודכן "העבודה - מימד- עם אחד", ואני מחשיב את אנשי עם אחד בצד של המתנגדים, הרוב תומך תמיכה נלהבת בחוק, אבל הם במחנה כפייה מסוג אחר. הם במחנה כפייה של המפקד, כי הם יודעים שעמיר פרץ הוא היום אדם חזק במפלגת העבודה, הוא פקד באמצעות הוועדים עשרות אלפים, שגם הם מתקשרים אלי בימים האחרונים, איך הם גילו את האור כשהם הצטרפו למפלגת העבודה.   
       
       אין להם שום קשר למפלגת העבודה, ואתה יודע זאת היטב, אבל הם התפקדו בנסיבות שבהן בכירים במפלגת העבודה - אני לא אזכיר שמות כדי שלא ייאמר שאני מתערב בענייני המעצמה הזרה הזאת - הגדירו אותן - - - חברת הכנסת קולט אביטל, זה שאת תומכת בו להנהגת מפלגת העבודה הגדיר את המפקד הזה במלים הכי קשות. הוא דיבר על אנשים שפחדו על מקום עבודתם, שאיימו עליהם בגמלאות, בפנסיה, בזכויות. אהוד ברק, את תומכת בו. אני לא יכול להגיע לשיאים הרטוריים שאהוד ברק גייס כדי להסביר איזה סוג של מפקד היה פה. הרי בכירים אצלכם אומרים שתהיה רעידת אדמה בעוד כמה ימים, כשיתגלה כמה עשרות אלפי טפסים מזויפים היו במפקד הזה. 
       
       יש מחנה הכפייה של ההסתדרות, של בניין הוועד הפועל בתל-אביב, ויש מחנה הכפייה של מפקד החברים, "החברים" במפלגת העבודה. אלמלא אלה שמצביעים פה בכפייה היו אולי תריסר או חצי תריסרים שמתנגדים לחוק. חבר הכנסת אורון היה מתנגד, חברת הכנסת תמיר היתה מתנגדת, וזאת השקפת עולמם. יש לי ויכוח אתם ויש לי גם אתך ויכוח גדול. אצלך זאת השקפת עולם, אבל כמה מהם מצביעים היום אך ורק משיקולים שאינם נוגעים לעניין?
       
       אדוני היושב-ראש, למרות זאת ולמרות העובדה שמחנה השמאל התגייס בכל כוחו על מנת למנוע את החקיקה הנכונה והצודקת הזאת, זאת תהיה שעתה הגדולה של הכנסת מול לחצים ומול איומים לומר בעוד כמה רגעים שתם העידן הזה. תם העידן הזה. הנורמות שחלות על כל אחד מחברי הכנסת והמגבלות שיש בכהונת כל אחד מחברי הכנסת יחולו גם על יושב-ראש ההסתדרות הכללית. תודה רבה. 
       
היו"ר ראובן ריבלין:
       
       תודה רבה. יעלה ויבוא חבר הכנסת עמיר פרץ. גם לרשותו עומדות עשר דקות תמימות. חבר הכנסת בר-און, אתה תדבר לפחות חמש דקות? 
       
רוני בר-און (הליכוד):
       
       כן. 
       
היו"ר ראובן ריבלין:
       
       נצלצל כשבר-און יעלה. לא צריך לצלצל. אל תטריח אנשים. חבר הכנסת עמיר פרץ, בבקשה. 
       
עמיר פרץ (העבודה - מימד - עם אחד):
       
       אדוני היושב-ראש, חברי הכנסת, שרי הממשלה, הייתי בהחלט שמח אם הדיון היום היה הופך לדיון רב משמעות על המצב במדינת ישראל, על המטוטלת הגדולה המתרחשת בתוך מדינת ישראל, על השאלה מה הוא שלטון פרלמנטרי, מה היא ההפרדה בין כנסת לממשלה, מה הוא תפקידה של רשות מחוקקת, מה הוא תפקידה של רשות מבצעת, ולתוך זה היינו מכניסים את שאלת מעמדם של הכוחות שהם כוחות לא ממשלתיים. לצערי הרב, מתקיים פה דיון שרובו ככולו דיון פוליטי, לא דיון פוליטי במובן הרחב של המלה, פוליטיקה שמייצגת מדיניות, שמדברת על שינוי סדרים, אלא פוליטיקה אישית, פוליטיקה ממוקדת מאוד. 
       
       ברשותכם, הייתי רוצה בכמה דקות להביא אמירות מסוימות שיבהירו קצת את המצב במדינת ישראל. אדוני היושב-ראש, ההמולה גדולה מדי.
       
היו"ר ראובן ריבלין:
       
       לכן אמרתי לא לצלצל. רבותי, ההצבעה תהיה לפחות בעוד 15 דקות, ולכן מי שרוצה לדבר, שיצא החוצה. 
       
עמיר פרץ (העבודה - מימד - עם אחד):
       
       אדוני היושב-ראש, הייתי רוצה להציג דברים שלצערי השימוש בהם נובע, להערכתי, בעיקר בגלל חוסר אינפורמציה. לא הייתי רוצה להשתמש במלה בורות, ואני חושב שאין מקום למלה הזאת כשמדברים על חברי כנסת. ראשית, אני רוצה להתייחס לחבר הכנסת טומי לפיד, שאמור, אחרי ניסיונו הרב כשר משפטים, להציג את מצב החוקים בישראל בצורה שמתקרבת לאמת. לא האמת המוחלטת. אני אגיע לפוליטיקה, לדברים שמעניינים את כולם, אבל אני אנצל את ההזדמנות הזאת לומר כמה משפטים מאוד מאוד משמעותיים. 
       
       חבר הכנסת טומי לפיד, גם כשאתה מנסה להציג תפיסה עקרונית מאוד, כביכול, אני מציע לך ללמוד את העובדות במדינת ישראל. נכון שהיית עיתונאי, אבל אתה כבר לא שם. מעבר לקריאה בעיתונים אתה גם מחויב ללמוד חומר, ללמוד נושאים. חבר הכנסת טומי לפיד, בבואך לדבר על השאלה מה הם דמי חבר של ארגון עובדים, כדאי מאוד שתלמד קצת. תלמד קצת. אני רוצה שתדע רק מצב חוקי אחד קטן, בניגוד למה שאתה חושב. המקום היחיד שבו רק מי שנהנה מזכויות משתתף בהשקעה הוא ארגוני העובדים. כדאי שתדע. מדינת ישראל מאפשרת בחוק למעסיקים בישראל לגבות דמי חבר של מעסיקים גם ממי שאין להם שום קשר לארגון. כל תעשיין בישראל מחויב לשלם את דמי החבר שלו להתאחדות התעשיינים גם אם הוא לא רוצה להיות שם, וזה מתוקף צו הרחבה שהממשלה חתומה עליו והכנסת אישרה אותו. 
       
       לארגון העובדים אין מעמד כזה, אלא בדיוק להיפך. לארגון העובדים אין מעמד כזה. גם אם יש נושאים שמטפלים בהם, לא כל מי שנהנה משלם, ואני אתן דוגמה. חבר הכנסת טומי לפיד, ב-1 באוגוסט עומדים למחוק לך 1,800 שקל מהתלוש שלך, ואתה עומד לקבל 1,800 שקל נוספים בנטו. 
       
אברהם בייגה שוחט (העבודה - מימד - עם אחד):
       
       בברוטו. 
       
עמיר פרץ (העבודה - מימד - עם אחד):
       
       בברוטו. עומדים למחוק לך מתוקף הסכם שאני חתמתי עליו. אתה נהנה מההסכם שאני חתמתי. אתה לא משתתף כהוא-זה בהשקעה בהסכם הזה. מי שניהל את המאבק הזה הם ארגוני העובדים כולם. כל הכנסת פה, כל חברי הכנסת, ב-1 באוגוסט ימחקו להם את הסעיף שנקרא עידוד הצמיחה. כששר האוצר בא הנה וביקש להטיל גזירה כזאת לעולמי עד, אנחנו, ארגוני העובדים, התנגדנו כי אמרנו שבשום פנים ואופן לא ייתכן מצב שמקצצים בשכרו של עובד בישראל גם אם הוא חבר כנסת.

	אומר לך עוד דבר, חבר הכנסת לפיד, במשבר הכי גדול של המדינה הזאת, כששר האוצר בנימין נתניהו הוביל פה גזירות מאוד קשות, ואני לא מאוהביו של שר האוצר, אילו ארגוני העובדים היו מחוץ לפרלמנט, אני מודיע לך שספק רב אם היו מצליחים להגיע - - - 

היו"ר ראובן ריבלין:
       
       באמת. וילן, חיים אורון, ברכה, מח'ול, בייגה שוחט ומצנע ועמיר פרץ לא היו משיגים את אותו הסכם אם אתה לא היית פה כיושב-ראש ההסתדרות? אני מכיר אותם. אני הייתי מצביע אתם.

עמיר פרץ (העבודה - מימד - עם אחד):
       
       תסלח לי מאוד, אדוני היושב-ראש, הכנסת אישרה את ההסכם שאנחנו חתמנו, ולא ההיפך.

היו"ר ראובן ריבלין:
       
       מאה אחוז. אתם חתמתם. ברוכים תהיו.

עמיר פרץ (העבודה - מימד - עם אחד):
       
       תן לי להשלים את דברי. 

היו"ר ראובן ריבלין:
       
       עצרתי את השעון.

עמיר פרץ (העבודה - מימד - עם אחד):
       
       את ההסכמה לכך הבאנו, ובניגוד למה שאומרים כאן, יכול להיות שהנוכחות בכנסת מביאה אותך לראייה יותר כוללת, כי ספק רב אם ארגוני העובדים היו מחוץ לפעילות הדמוקרטית בישראל, מחוץ לאחריות הדמוקרטית - - - תסלח לי מאוד, חבר הכנסת סער, אומר לך עכשיו דבר קשה שאני יודע שיקומם אותך, אותך ואת טומי לפיד, אבל אתם אל תסתתרו מאחורי המלים הגדולות. בשבילכם נציגות העובדים הם כמו אויבים.

גדעון סער (הליכוד):
       
       בחייך, רד מזה.

עמיר פרץ (העבודה - מימד - עם אחד):
       
       תאר לך, יהיה לך קשה לשמוע, בחיים דמוקרטיים, להבדיל אלף אלפי הבדלות, אבל זה מה שטומי לפיד חושב על העובדים, על הגמלאים בישראל. אבו מאזן עושה מאמץ להכניס את ה"חמאס" לפעילות הדמוקרטית שלו. לא במקרה. שם יש להם תפיסה דמוקרטית יותר מתקדמת מכם. שם מבינים - - -

חמי דורון (שינוי):
       
       אתה משווה אותי ל"חמאס"?

עמיר פרץ (העבודה - מימד - עם אחד):
       
       אתה משווה. בשבילך ובשביל היושב-ראש שלך העובדים יותר גרועים מאויבים. 

חמי דורון (שינוי):
       
       - - - 
       
עמיר פרץ (העבודה - מימד - עם אחד):
       
       אני לא משווה, אני יודע מה טומי לפיד, תסלח לי מאוד, אני יודע בדיוק מה טומי לפיד חושב על העובדים בישראל. בשבילו הם אויבים, הם מיותרים, הם לא אמורים להיות כאן. הגיע הזמן לחשוף את פרצופכם האמיתי. תפסיקו להסתתר מאחורי כל המלים הגדולות האלה, כל הניסיונות לדבר על דמוקרטיה, לדבר בשם הליברליזם הגדול, שמאחוריו מסתתרת מגמה אחת בלבד - לא לאפשר לשום פעילות דמוקרטית שתביא לידי ביטוי את רצונם של העובדים בישראל.

	חבר הכנסת גדעון סער, אתה איש מוכשר, אתה יריב ראוי, אני לא מבין מדוע אחד כמוך נזקק לטיעונים שכביכול מפעילים לחץ על חברי הכנסת. מאיפה המצאת את הטיעונים האלה? מדוע אתה לא מסוגל להכיר בעובדה, שיש בתוך הליכוד קבוצה ערכית שחושבת אחרת ממך? מדוע אתה לא מסוגל להכיר בעובדה שבתוך הסיעה שלך אני מכיר הרבה מאוד שהיו מצביעים נגדך היום, בניגוד למה שאתה מנסה לטעון לגבי חברי סיעת העבודה או אנשים מהמפלגות שהיום מתנגדות להצעות שלך. בדיוק להיפך. מה כל כך מפריע לך שיש קבוצה בתוך הליכוד שהנושאים החברתיים מאוד מדאיגים אותה? מה כל כך מפריע לך שיש קבוצה שמאמינה שהמדיניות שלך ושל שר האוצר מייצרת פערים חברתיים בישראל? אתה מייד נזקק לטיעונים האלה של לחץ ואיומים? מאיפה המצאת את זה? 

	לצערי הרב, כאשר מדובר פה בלוביסטים בכנסת, שמשלמים להם ממון רב כדי שיהיה מי שיגן על האינטרסים שלהם, אף אחד לא קם ומזדעק. רואים בזה חלק חשוב בדמוקרטיה הישראלית,    בוויכוח הישראלי, וזכותם של גופים להיות מיוצגים. אבל כאשר עובדים, כאשר גמלאים, באים להגן על עצמם, מייד זה נשמע כאיזה לחץ גדול וכאיזה איום גדול.

	אני רוצה לומר לכם, שזהו יום שאני בטוח שבסופו של דבר יירשם כאחד הימים שבהם הכנסת רשמה לעצמה, לצערי הרב, נקודה שחורה אחת גדולה. כי, אדוני היושב-ראש, לו אפשרו לוועדת-זמיר, וזה ההבדל הגדול, אילו ועדת-זמיר, שאתה הקמת, הגיעה הנה והציעה מצב חדש בישראל - וזה לא נכון שיושב-ראש לשכת עורכי-הדין לא יכול להיות חבר כנסת. הוא יכול להיות חבר כנסת. אם הוא יהיה ראש לשכת עורכי-הדין ולשכת עורכי-הדין תאפשר בתקנוניה, זה משהו אחר. גם ההסתדרות יכולה להכניס בתקנוניה לא לאפשר לחבריה להיות חברי כנסת.

היו"ר ראובן ריבלין:
       
       אם לשכת עורכי-הדין תסכים שבראשה יעמוד עורך-דין שהשעה את עצמו מחברותו בלשכה.

עמיר פרץ (העבודה - מימד - עם אחד):
       
       אבל זה עניינה, לא עניינה של הכנסת.

היו"ר ראובן ריבלין:
       
       אתה צודק.

יוסף פריצקי (צל"ש - ציונות, ליברליות ושוויון):
       
       הוא יכול להיות חבר כנסת?

עמיר פרץ (העבודה - מימד - עם אחד):
       
       ודאי.

יוסף פריצקי (צל"ש - ציונות, ליברליות ושוויון):
       
       לא.

עמיר פרץ (העבודה - מימד - עם אחד):
       
       תסלח לי מאוד.
       
היו"ר ראובן ריבלין:
       
       בתוצאה, אבל במצג התיאורטי שהוא מציג, הוא אומר שאם לשכת עורכי-הדין תחליט שבראשה יעמוד אדם שהוא לא עורך-דין, אין איסור לזה.

עמיר פרץ (העבודה - מימד - עם אחד):
       
       לא, שהוא עורך-דין ולא עוסק בעריכת-דין.

היו"ר ראובן ריבלין:
       
       שהוא לא עורך-דין פעיל.

עמיר פרץ (העבודה - מימד - עם אחד):
       
       הוא יכול להיות עורך-דין ולא עורך-דין פעיל.

יוסף פריצקי (צל"ש - ציונות, ליברליות ושוויון):
       
       לא חבר כנסת.
       
היו"ר ראובן ריבלין:
       
       חבר הכנסת פריצקי, זו שאלה תיאורטית. 
       
יוסף פריצקי (צל"ש - ציונות, ליברליות ושוויון):
       
       - - - 

היו"ר ראובן ריבלין:
       
       חבר הכנסת פריצקי חושב שזה לא כך. בהחלט זכותו לחשוב כך.

עמיר פרץ (העבודה - מימד - עם אחד):
       
       חבר הכנסת פריצקי, יש הבדל בין העובדה שארגון כלשהו בישראל גוזר על עצמו כללים לבין זה שהכנסת קובעת את הכללים של הארגון. אם לשכת עורכי-הדין קבעה לעצמה שהיושב-ראש שלה לא יכול להיות חבר כנסת, זו זכותה, אבל לא החקיקה בכנסת היא המגבילה.

היו"ר ראובן ריבלין:
       
       לא, הכנסת קבעה שהוא לא יכול. היא יכולה לקבוע שבראשה לא יעמוד עורך-דין פעיל.

עמיר פרץ (העבודה - מימד - עם אחד):
       
       נשיא התאחדות התעשיינים בישראל יכול להיות חבר כנסת. איש לא מונע את זאת ממנו. נשיא לשכת המסחר בישראל יכול להיות חבר כנסת. יכול לבוא מחר אוריאל לין ולהחליט שהוא מתמודד לכנסת, ואם הוא ייבחר, ואם לשכת המסחר תאפשר לו להיות כאן בכנסת, איש לא יוכל למנוע זאת ממנו. לכן כל הניסיון לעשות השוואה בין ראשי ערים ליושב-ראש הסתדרות, היא השוואה שלא במקומה. עם כל הכבוד, ממשלת ישראל רואה בעיריות זרוע מנגנונית שלה. ממשלת ישראל  ברצותה יכולה לאחד ערים, יכולה לפצל ערים. ממשלת ישראל מתקצבת את תקציבן של הערים בישראל. מה הקשר בכלל בין ראשי ערים לבין יושב-ראש הסתדרות? אלה שני גורמים שונים לחלוטין. מדובר פה במצב חדש בישראל. החל ממחר המצב הוא, שכל נציגי ההון בישראל יכולים להיות חברי כנסת, כל ראשי ההתאחדויות בישראל, על כל מרכיביהן, יכולים להיות חברי כנסת, רק נציגי העובדים לא יכולים להיות כאן בכנסת.

	לצערי הרב, זה מצטרף למגמה שהכנסת הזאת מובילה בשנים האחרונות. היה ניסיון לגמד את בתי-הדין לעבודה. הביאו פה חקיקה והצעות חוק שלמזלנו הרב ברגע האחרון הכנסת התעשתה וחזרה בה, ובמקום זה הקימה ועדה שתבדוק את העניין ותביא המלצות מלומדות שאולי יתקבלו או לא יתקבלו, אבל הביאו  את זה למסלול אובייקטיבי, הגיוני, שבודק את כל המרכיבים במדינת ישראל. לצערי הרב, זו כנסת שניסתה להטיל חקיקה שמגבילה את זכות ההתאגדות בישראל, שמגבילה את זכות השביתה בישראל.

       לצערי הרב, זו כנסת שאיננה מצליחה להעביר חוק-יסוד של זכויות חברתיות. אם היה היום חוק-יסוד: זכויות חברתיות בישראל, יכול להיות שהיינו יכולים להיות רגועים יותר. ומי שיאמר שאין משמעות לסמלים, ינסה להתעלם מהמצב במדינת ישראל. 
       
       כל מי שמצביע היום בעד חוק סער, יודע שאולי קולו של סער כאן, אבל בניגוד למה שאומר גדעון סער שהידיים ידי העבודה, אני חושד בגדעון סער שהקול קול סער והידיים ידי נתניהו, ולא ידי העבודה ולא ידי מרצ, כפי שאתה מנסה לתאר.
       
       ולכן, לצערי הרב, מדובר בסופו של דבר בפוליטיקה קטנה, ואינני יכול להגדיר רמה פוליטית כל כך נמוכה כאשר מדובר בחקיקה שמשנה סדרי עולם במדינת ישראל. 
       
       הגורם המרכזי שהביא לחוק הזה ונתן לו את הדלק ונתן לו את הרוח הגבית שהוא מקבל היום מאגפים שלמים בכנסת, הגורם המרכזי שגרם לכך הוא אותה גברת שנקראת מינה צמח. אני יודע כמה גדעון סער מומחה לסקרים, כמה הוא וחבריו מומחים לבדוק תהליכים ודעת קהל - - -

היו"ר ראובן ריבלין:
       
       חבר הכנסת עמיר פרץ, רק אומר לך. כל זמן שדיברת על התפקיד - אף שאנחנו בני-פלוגתא - תדבר, אבל אם עכשיו מתחילים לדבר על סיכוייך - - 

עמיר פרץ (העבודה - מימד - עם אחד):
       
       לא, לא, אני לא מדבר. אני מדבר - - -

היו"ר ראובן ריבלין:
       
       - - אני מסכים לתת לך לדבר, אבל אני מגביל אותך בזמן. 

גדעון סער (הליכוד):
       
       - - - פריימריז - - -

היו"ר ראובן ריבלין:
       
       רק רגע, חבר הכנסת סער. אבל אז אני מגביל אותך בזמן. על הזעקה שאתה זועק - - -

עמיר פרץ (העבודה - מימד - עם אחד):
       
       אני עומד לסיים. כמה אתה נותן לי? שתי דקות?

היו"ר ראובן ריבלין:
       
       מאה אחוז. בבקשה, אני נותן לו שתי דקות לסיום. מה שאתה רוצה, תבחר. 

אליעזר כהן (האיחוד הלאומי - ישראל ביתנו):
       
       אדוני היושב-ראש, זמנו תם. 

עמיר פרץ (העבודה - מימד - עם אחד):
       
       חבר הכנסת גדעון סער, אתם יכולים לצהול - אתה ושר האוצר שלך - על כך שהצלחתם להציל את המשק הישראלי. המשק הישראלי ניצל בעיקר בזכות העובדה שהיו מספיק גורמים במשק, לרבות ההסתדרות, שגילו אחריות ושיתפו פעולה למען מדינת ישראל, לא מתוך ראייה פוליטית, אבל בצדה של ההצלה של המשק הישראלי, הרסתם את החברה הישראלית עד היסוד, ואתם מנסים היום ליצור מצב שאיש לא יוכל לומר זאת, שתהיה פה סתימת פיות מוחלטת, כי המסר יהיה מסר חד-משמעי - במדינת ישראל היום ציבורים שלמים יודעים שהרצון שלהם להגן על עצמם נתקל בהתנגדות עזה, שנתמכת על-ידי כל הגורמים השלטוניים בישראל.
       
       ראו מה קרה ב"מטרודן". היום, לשמחתי, בג"ץ החזיר לממשלה את כבודה בזה שהוא פסק נגד הממשלה ונגד החלטותיו של שר התחבורה להתערב באותו אירוע. זה המצב, שאנחנו נידרש לבג"ץ בכל פעם שנצטרך להגן על איזו קבוצה במדינת ישראל. 
       
       אבל לא יעזור שום דבר, גדעון סער. הליכוד, בצדק, מפחדים. הם יודעים שהקרקע מתחת התמיכה של האוכלוסיות - האוכלוסיות המסורתיות שתמכו בהם כל חייהם - הקרקע הזאת הולכת ונשמטת, ואנחנו עוד נוכיח זאת. כל אלה שהיום מצביעים בצהלה גדולה בעד חיסולו של הסמל בתוך הכנסת כאן - וזה לא משנה אם יש חברי כנסת שעוסקים בנושאים; יש גם סמלים, וסמלים לא מחסלים בצורה כל כך בוטה וכל כך חסרת אחריות - ומי שהיום משתתף בחיסול הסמל הזה של נציגות העובדים, הגמלאים, הקבוצות החלשות בישראל, הם יכו אתכם חזרה בקלפיות. אני מקווה שלא תצליחו לטשטש - לא באמצעות כלכלת בחירות, לא באמצעות קניית קולות - כי אנחנו כבר מרגישים את הסימנים הראשונים. כולם יודעים שהבחירות בפתח - - 

אליעזר כהן (האיחוד הלאומי - ישראל ביתנו):
       
       - - -

עמיר פרץ (העבודה - מימד - עם אחד):
       
       - -  ואני מקווה שהם יחזירו לכם כגמולכם. 
       
       ומשפט אחרון - - - 

קריאות:
       
       - - -

היו"ר ראובן ריבלין:
       
       רק רגע. משפט אחרון. 

עמיר פרץ (העבודה - מימד - עם אחד):
       
       אילו רציתי למנוע את החקיקה - הייתי יכול. 

רוני בר-און (הליכוד):
       
       - - -

עמיר פרץ (העבודה - מימד - עם אחד):
       
       אילו רציתי, הייתי יכול להשיג רוב בקריאה הראשונה, אבל מה לעשות - אני אדם שנמצא פה בכנסת, וכולם יודעים, שאני על עקרונותי עומד. יש כאלה שמסכימים אתי, יש כאלה שלא מסכימים אתי, ואמרתי: אני לא אשתמש בשום שמות, אבל כולם יודעים שיכולתי להגיע להסכמות, כפי שגדעון סער פה, בדרך מאוד מתוחכמת, הצליח להעביר אליו תמיכה של חברי כנסת רבים. 
       
       גם לי הציעו הצעה. גם אני - אם הייתי מסכים להצביע נגד ההתנתקות, הייתי מקבל פה קולות שהיו מונעים את החקיקה הזאת, אבל אני לא שם. אני אעמוד על עקרונותי, אני אגן על ההסתדרות כי אני חושב שזה ערך, אני אגן על העובדים כי אני חושב שזה ערך, אני אגן על הגמלאים כי אני חושב שזה ערך, ואני אמשיך לתמוך בשלום, גם במחיר העובדה שאצטרך לעזוב את הכנסת. תודה רבה.

היו"ר ראובן ריבלין:
       
       תודה רבה לחבר הכנסת עמיר פרץ. יושב-ראש ועדת הכנסת ישיב לטענות המסתייגים. נא לצלצל. חבר הכנסת אורון, האם אנחנו מצביעים על ההסתייגות, או שמצביעים ישר על הצעת החוק? אתם תחליטו, זה הרי יכול להיות מבחן כוח, איך שאתם רוצים. 

חיים אורון (מרצ-יחד):
       
       - - -

היו"ר ראובן ריבלין:
       
       חבר הכנסת לפיד, אני מבין שאדוני לא רוצה להצביע את ההסתייגות. 

יוסף לפיד (שינוי):
       
       לא. 

היו"ר ראובן ריבלין:
       
       אתם לא מצביעים, אז אין הצבעה. זחאלקה. 

ג'מאל זחאלקה (בל"ד):
       
       לא. 

היו"ר ראובן ריבלין:
       
       אין הצבעה על ההסתייגות. עמיר.

עמיר פרץ (העבודה - מימד - עם אחד):
       
       - - -

היו"ר ראובן ריבלין:
       
       אין הצבעה על ההסתייגות. ברכה. 

קריאה:
       
       - - -

בנימין אלון (האיחוד הלאומי - ישראל ביתנו):
       
       אין מה להשיב. 

היו"ר ראובן ריבלין:
       
       זכותו של היושב-ראש להשיב. 

רוני בר-און (יו"ר ועדת הכנסת):
       
       אדוני היושב-ראש, רבותי השרים, חברי חברי הכנסת, היו פה כאלה שטענו שהחוק הזה הוא חוק פרסונלי. יכול להיות שהם לא טועים, אבל על דבר אחד כולם בבית הזה חייבים להסכים - שהחוק הזה מבטל חוק פרסונלי. היום יש חוק שנוגע רק לאדם אחד בבית הזה, לעמיר פרץ. 
       
       אין איסור למשל על להיות יושב-ראש עמותה כזאת או אחרת; אין איסור להיות יושב-ראש ארגון כזה או אחר. ההיפך מכך, אפילו ועדת האתיקה החליטה, למשל בעניין של חברנו חיים כץ, שזה בסדר וזה מקובל, והדברים נבחנו בבג"ץ ועמדו בבג"ץ. 
       
       כשדיברו פה על כך שזו איזו התנפלות אישית של חברי כנסת, של המציעים - גדעון סער, ושל יושב-ראש האופוזיציה עם חברי שינוי, של חבר הכנסת אדלשטיין ושל אלדד, אני אומר לכם: אתם לא מכירים את ההיסטוריה. עוד הרבה לפני שכל חברי הכנסת המציעים הגיעו לכנסת ישראל - - 

היו"ר ראובן ריבלין:
       
       היתה הצעת חוק כזאת. 

רוני בר-און (יו"ר ועדת הכנסת):
       
       - -  העניין הזה עלה על סדר-היום של הכנסת. 

היו"ר ראובן ריבלין:
       
       היתה הצעת חוק של שטרית. 

רוני בר-און (יו"ר ועדת הכנסת):
       
       לא, אדוני, אני לא מתכוון להצעות חוק פרטיות. אני מתכוון לאנשים שמסתכלים על הכנסת מבחוץ, אנשים שבקשר לניקיון הכפיים הציבורי שלהם, או חוסר המלחמה הפנימית הזאת שלהם- ליכוד--עבודה - אם אתה משעבד את העובדים או אם הליכוד משדרג את העובדים - אני מדבר אתכם על ועדות ציבוריות מהרמה הגבוהה ביותר. אמרתי לכם: הוועדה הציבורית בראשות המנוח, פרופסור אריאל רוזן-צבי, המליצה בשנת 95' על הכללים בעניין האיסור של כפל תפקידים, הכללים שלפיהם אנחנו פועלים היום. 
       
       בוא תשמע, ידידי עמיר פרץ, מה אמרה הוועדה הזאת. עכשיו אני מצטט, זה לא דבר שאני אומר, או גדעון סער או טומי לפיד או מישהו אחר.  ועדה ציבורית, בראשות פרופסור באוניברסיטה: "עיסוק נוסף של חבר כנסת יוצר ניגוד אינטרסים מובנה. חבר הכנסת, מצודתו פרושה על הכול. כמחוקק, עניינו בכל ההסדרים החברתיים והכלכליים במדינה, כחבר פרלמנט הוא מפקח על הממשלה ורשויותיה וכן על כל רשויות הציבור למיניהן", לרבות על ההסתדרות. "מראית העין של ניגוד האינטרסים או של ניצול לרעה בתפקיד כה מרכזי של חבר הרשות המחוקקת אינו עולה בקנה אחד עם מידת האמון הרחבה הנדרשת בתפקיד".
     
       "בדברנו על עיסוקים נוספים שפגיעתם רעה, הן במישור של השקעת הזמן והן במישור החשש לניגוד עניינים, אנו כוללים לא רק עיסוק בשכר, אלא גם כל כפל תפקידים למיניהו". 
       
       ועכשיו תשמע, חבר הכנסת עמיר פרץ, דיברו עליך בוועדה: "חבר הכנסת איננו יכול למלא תפקיד נוסף של ראש רשות מקומית או של יושב-ראש ההסתדרות", של יושב ראש ההסתדרות. "עבודתו של חבר הכנסת", עמיר פרץ, אם אתה רוצה או לא רוצה, כתבה הוועדה, "איננה חלטורה. עבודתו של חבר הכנסת תהיה קודש לעבודת הכנסת. חבר הכנסת לא יהיה רשאי למלא תפקיד כפול כלשהו". 
       
       אבל, הכנסת, מטעמיה שלה, בשלב מסוים החליטה אחרת והחריגה אותך מהעניין הזה. עברו עשר שנים, יושב-ראש הכנסת מינה ועדה מאוד מכובדת בראשות השופט זמיר, הוועדה של הקוד האתי, שאני נמנה עמה, מבין חברי הכנסת הפעילים. הוועדה דנה בעניין הזה. הוועדה הזאת הזמינה אותך, חבר הכנסת עמיר פרץ, וגם את חבר הכנסת הירשזון, שאז היה עדיין יושב-ראש הסתדרות העובדים הלאומית. היא שמעה אותך והיא הביעה את דעתה המפורשת בעניין הזה והחליטה בעניין הזה החלטה סופית. זה נכון שההחלטה הזאת תבוא יחד עם החלטות אחרות כאשר הקוד האתי יוגש לכנסת. 
       
       עכשיו אני רוצה להגיד לך מה אמר פרופסור זמיר. לא אגיד לך מה אמרו חברי כנסת, לא מה אמרו חברי כנסת לשעבר, לא מה אמרו יועצים משפטיים, רק השופט זמיר. ואני מצטט: "אני חושב שמקובל על כולם שזה לא היה טוב אם לא היו בכנסת אנשים שמתמצאים מתוך ניסיון אישי בענייני השלטון המקומי או בענייני האיגוד המקצוע. אבל החוק לא מונע מראשי הערים מלהתמודד בבחירות לכנסת. הוא לא אומר להם, גמרתם להיות ראש עיר, תיקחו את הניסיון שלכם לאקדמיה או לנופש או לפנסיה. הוא לא מונע מהם להתמודד בבחירות לכנסת. ואז הם באים, אחרי שהם נבחרים, הם באים לכנסת עם כל הניסיון שיש להם כראשי ערים ואומרים: עכשיו אתה מתמסר לתפקיד בכנסת, כאשר אתה בונה את התפקיד הזה על הניסיון העשיר שהיה לך כראש עיר.  למה?" שואל השופט זמיר, "למה אי-אפשר לומר את זה על יושב-ראש של איגוד עובדים? אתה תתמודד לבחירות לכנסת, עמיר פרץ. כשאתה תבוא לכנסת, יש לך היכרות עם ענייני העובדים ואתה  תוכל לייצג את ענייני העובדים גם בלי להיות יושב-ראש ההסתדרות". אלה לא דברים שלי, אלה דברים של הפרופסור זמיר. 
       
       יתירה מזאת, אומר הפרופסור זמיר, כמי שבא מארגון העובדים, אתה בוודאי שומר על קשר. יש לך המידע השוטף, אתה מתייעץ עם האנשים שם, ואתה תמשיך, כפי שאני מקווה, תבחר בכנסת להמשיך לייצג את עניין העובדים. אתה לא חייב, אומר השופט זמיר, וסוגר את העניין הזה, אתה לא חייב, עמיר פרץ, בשביל זה להיות יושב-ראש ארגון העובדים גם כשאתה חבר כנסת.
       
       גם ועדת האתיקה של הכנסת, שדנה בעניין הזה, סברה שיש לאסור כפל כהונה, ואחת מהצעות החוק הוגשה על-ידי חברי ועדת האתיקה.
       
       עמיר פרץ, אין לי ספק, ואני לא אומר את זה בציניות, אתה תשתמש בכל הכישורים שיש לך, בכל הידע, בכל הניסיון, בכל הכריזמה יוצאת הדופן שלך כמנהיג עובדים, גם בכנסת. אבל תעשה את זה כשתהיה חבר כנסת, לא כאשר תהיה יושב-ראש ארגון עובדים. ואולי תשתמש בכל הניסיון הפוליטי שצברת, בכל הניסיון הפרלמנטרי, בכל ניסיון החקיקה, בכל הקשרים הפוליטיים שיש לך, כל מה שצברת כחבר כנסת תשתמש בו לתפקיד יושב-ראש ארגון העובדים, אבל לא תהיה חבר כנסת.
       
       אני קורא לכנסת, לפני הקריאה השנייה והשלישית - אנחנו מתקנים היום, חבר הכנסת גדעון סער, ועל כך אתה וטומי לפיד ראויים לברכה, וגם חבר הכנסת אדלשטיין ואחרים, עיוות היסטורי, פגיעה בוטה בכללי השלטון, בכללי המינהל התקין ובעיקר בכללי הצדק הטבעי. למה יושב-ראש רשות של כפר קטן או של עיר בינונית לא יכול להיות בכפל תפקידים? למה יושב-ראש ההסתדרות הכללית כן?
       
היו"ר ראובן ריבלין:
       
       חבר הכנסת איתן, יושב-ראש ועדת החוקה - היו חברי כנסת שגם כשהירשזון היה חבר כנסת הצביעו בעד החוק הזה. 
       
רוני בר-און (יו"ר ועדת הכנסת):
       
       ושניהם נמצאים על הבמה, אדוני היושב-ראש.
       
היו"ר ראובן ריבלין:
       
       גם חבר הכנסת איתן היה שם, גם חבר הכנסת שטייניץ. הייתי בכנסת, זה היה לפני שנה. וגם השרה לבני. טוב, עכשיו לא עושים ספירת מלאי. 
       
       רבותי, עוד מעט תהיה לכם הצבעה אחרת להתייחס אליה. 
       
רוני בר-און (יו"ר ועדת הכנסת):
       
       כשאני שואל, ואני מסיים בזה, למה דווקא אתה? למה לא יושב-ראש מועצה מקומית עומר? למה לא ראש העיר מעלה-אדומים? מה, להם אין ניסיון? להם אין ייצוג של אנשים? זה רק בגלל הפוליטיזציה של ההסתדרות. רק משום שההסתדרות עברה תהליך קשה של פוליטיזציה, רק בגלל הכוח שצברה ההסתדרות, רק בגלל זה אתה ראוי להטבה הזאת? אנחנו היום מבטלים את ההטבה הזאת. אנחנו מבטלים אותה דווקא בגלל הפוליטיזציה הזאת בהסתדרות. 
       
היו"ר ראובן ריבלין:
       
       אנחנו לא מבטלים, אנחנו נצביע, ואם היא תבוטל, אז נבטל.
       
רוני בר-און (יו"ר ועדת הכנסת):
       
       כן. אני קורא היום לכנסת לבטל את ההטבה, לבטל את תוספת היוקר הזאת שאתה מקבל. דווקא בגלל הפוליטיזציה של ההסתדרות, דווקא בגלל הכוח הבלתי-אפשרי שהיא צברה. אני מודה לכם, מבקש את תמיכתם בחוק.
       
היו"ר ראובן ריבלין:
       
       תודה רבה. רבותי, אנחנו עוברים להליך ההצבעה. חבר הכנסת עמיר פרץ, האם אדוני מבקש הצבעה שמית, כי יש בידי חתימות טריות של למעלה מ-20 חברי כנסת המבקשים הצבעה שמית. לכן, אנחנו נקיים הצבעה שמית, נא לשבת כולם. 
       
       אדוני מזכיר הכנסת, נא להתחיל מאל"ף לת"ו. אנחנו מצביעים על הצעת חוק חסינות חברי הכנסת, זכויותיהם וחובותיהם (תיקון מס' 34), התשס"ה-2005, בקריאה שנייה. 
       
       כדי להסיר כל ספק מלב, אני מודע שההסתייגויות היו הסתייגויות לדיבור, וכל ראשי הסיעות אשר הגישו הסתייגויות הודיעו לי שהם לא מבקשים להצביע על ההסתייגות אלא להצביע בקריאה שנייה ולאחר מכן בקריאה שלישית על הצעת החוק. בבקשה. 
       
       הצעת חוק חסינות חברי הכנסת, זכויותיהם וחובותיהם, הידוע כ"חוק עמיר פרץ", בקריאה שנייה, נא להצביע.
       
מזכיר הכנסת אריה האן:
(קורא בשמות חברי הכנסת)
       
       קולט אביטל	-	נגד
       רוחמה אברהם	-	בעד
       יולי-יואל אדלשטיין	-	בעד
       יעקב אדרי	-	בעד
       אהוד אולמרט	-	בעד
       חיים אורון	-	נגד
       זבולון אורלב	-	בעד
       דוד אזולאי	-	נגד
       דליה איציק	-	אינה נוכחת
       אפי איתם	-	בעד
       מיכאל איתן	-	בעד
       אריה אלדד	-	בעד
       בנימין אלון	-	בעד
       טלב אלסאנע	-	אינו נוכח
       אלי אפללו	-	אינו נוכח
       גלעד  ארדן	-	בעד
       אורי  אריאל	-	בעד
       זאב בוים	-	בעד
       נעמי בלומנטל	-	אינה נוכחת
       בנימין בן-אליעזר	-	נגד
       שלמה בניזרי	-	נגד
       דניאל  בנלולו	-	בעד
       אלי בן-מנחם	-	נגד
       רוני בר-און	-	בעד
       רומן ברונפמן	-	נגד
       רוני בריזון	-	בעד
       ויקטור בריילובסקי	-	בעד
       מוחמד ברכה	-	נגד
       עזמי בשארה	-	נגד
       ענבל גבריאלי	-	בעד
       אראלה גולן	-	בעד
       מיכאל גורלובסקי	-	בעד
       זהבה גלאון	-	נגד
       גילה גמליאל	-	אינה נוכחת
       משה גפני	-	אינו נוכח
       עבד-אלמאלכ דהאמשה	-	נגד
       נסים דהן	-	נגד
       חמי דורון	-	בעד
       אברהם הירשזון	-	נמנע
       שמואל הלפרט	-	בעד
       צחי הנגבי	-	בעד
       צבי הנדל	-	בעד
       יצחק הרצוג	-	נגד
       מגלי והבה	-	בעד
       אבשלום וילן	-	נגד
       מתן וילנאי	-	אינו נוכח

היו"ר ראובן ריבלין:
       
       אינו נוכח מהטעם שהוא עדיין מאושפז, ואנחנו מאחלים לו בריאות מלאה.

מזכיר הכנסת אריה האן:
(קורא בשמות חברי הכנסת)
       
       יצחק  וקנין	-	אינו נוכח
       נסים זאב	-	נגד
       ג'מאל זחאלקה	-	נגד
       אליעזר זנדברג	-	בעד
       יחיאל חזן	-	בעד
       רשף  חן	-	בעד
       ואסל טאהא	-	נגד
       אחמד טיבי	-	נגד
       דוד טל	-	נגד
       יגאל יאסינוב	-	בעד
       שאול יהלום	-	בעד
       אליהו ישי	-	נגד
       אהוד יתום	-	בעד
       דני יתום	-	נגד
       איתן כבל	-	אינו נוכח
       אילנה כהן	-	נגד
       אליעזר כהן	-	בעד
       אמנון כהן	-	נגד
       יצחק כהן	-	נגד
       רן כהן	-	אינו נוכח
       משה כחלון	-	אינו נוכח
       חיים כץ	-	אינו נוכח
       ישראל כץ	-	אינו נוכח
       אתי לבני	-	בעד
       ציפי לבני	-	בעד
       לימור לבנת	-	בעד
       דוד לוי	-	אינו נוכח
       יצחק לוי	-	בעד
       אילן ליבוביץ	-	בעד
       יעקב ליצמן	-	בעד
       עוזי לנדאו	-	אינו נוכח
       יוסף לפיד	-	בעד
       גאלב מג'אדלה	-	נגד
       עסאם מח'ול	-	נגד
       מיכאל מלכיאור	-	נגד
       עמרם מצנע	-	נגד
       יעקב מרגי	-	נגד
       משולם נהרי	-	נגד
       מיכאל נודלמן	-	בעד
       דני נוה	-	אינו נוכח
       אורית נוקד	-	נגד
       לאה נס	-	בעד
       בנימין נתניהו	-	בעד
       מרינה סולודקין	-	נמנעת
       ניסן סלומינסקי	-	בעד
       אפרים סנה	-	נגד
       גדעון סער	-	בעד
       גדעון עזרא	-	בעד
       מל פולישוק-בלוך	-	בעד
       אברהם  פורז	-	אינו נוכח
       אופיר פינס-פז	-	נגד
       גילה פינקלשטיין	-	בעד
       מאיר פרוש	-	אינו נוכח
       יוסף פריצקי	-	בעד
       שמעון פרס	-	נגד
       יאיר פרץ	-	נגד
       עמיר פרץ	-	נגד
       איוב קרא	-	אינו נוכח
       אברהם רביץ	-	אינו נוכח
       ראובן ריבלין	-	בעד
       חיים רמון	-	נגד
       אהוד רצאבי	-	בעד
       מיכאל רצון	-	בעד
       אברהם בייגה שוחט	-	נגד
       יובל שטייניץ	-	בעד
       מאיר שטרית	-	בעד
       יורי שטרן	-	בעד
       אילן שלגי	-	בעד
       סילבן שלום	-	בעד
       שלום שמחון	-	אינו נוכח
       אריאל שרון	-	אינו נוכח
       עמרי שרון	-	בעד
       יוסי שריד	-	נגד
       יולי תמיר	-	נגד

היו"ר ראובן ריבלין:
       
       נא לקרוא בקריאה שנייה את אלה שלא היו נוכחים.
       
מזכיר הכנסת אריה האן:
(קורא בשמות חברי הכנסת)
       
       דליה איציק		- 	אינה נוכחת
       טלב אלסאנע	 	-	נגד
       אלי אפללו		- 	אינו נוכח
       נעמי בלומנטל	 	-  	אינה נוכחת
       גילה גמליאל		- 	אינה נוכחת
       משה גפני		- 	אינו נוכח
       מתן וילנאי		- 	אינו נוכח
       יצחק וקנין		- 	אינו נוכח
       איתן כבל		- 	אינו נוכח
       רן כהן			- 	אינו נוכח
       משה כחלון		 - 	בעד
       חיים כץ			- 	אינו נוכח
       ישראל כץ		- 	אינו נוכח
       דוד לוי			- 	אינו נוח
       עוזי לנדאו		- 	אינו נוכח
       דני נוה			- 	אינו נוכח
       אברהם פורז		- 	אינו נוכח
       מאיר פרוש		- 	אינו נוכח
       איוב קרא	 	- 	בעד
       אברהם רביץ		- 	אינו נוכח
       שלום שמחון		- 	אינו נוכח
       אריאל שרון		- 	אינו נוכח
       
היו"ר ראובן ריבלין:
       
       תודה רבה. יש אדם באולם שקראו בשמו ולא הצביע? חיים כץ, ראיתי אותו פה. אם אין אדם כזה, נא להביא לי את תוצאות ההצבעה. תמה ההצבעה בקריאה שנייה. נא להמתין, מייד נצביע בקריאה שלישית.
       
       רבותי, יש לנו עוד קריאה שלישית. שר האוצר, יש לנו קריאה שלישית. רבותי חברי הכנסת, לא שחררתי איש מההצבעה. מי שרוצה, יכול ללכת כמובן.
       
       רבותי חברי הכנסת, נמנעו – 2, נגד – 41, בעד – 58. אני קובע שהצעת חוק חסינות חברי הכנסת, זכויותיהם וחובותיהם (תיקון 34), עבר בקריאה שנייה.
       
       רבותי חברי הכנסת, אנחנו עוברים להצבעה אלקטרונית. האם כולם יושבים על מקומותיהם, כי לא תהיה כאן הצבעה שמית, וגם אין צורך בה. הצעת חוק חסינות חברי הכנסת, זכויותיהם וחובותיהם (תיקון מס' 34), התשס"ה-2005, בקריאה שלישית. נא להצביע, מי בעד, מי נגד מי נמנע.

הצבעה מס' 2
       
בעד החוק – 55
נגד – 41
נמנעים – 2
חוק חסינות חברי הכנסת, זכויותיהם וחובותיהם (תיקון מס' 34), התשס"ה-2005, נתקבל.
       
היו"ר ראובן ריבלין:
       
       רבותי חברי הכנסת, 55 בעד, 41 נגד, שני נמנעים. אני קובע שחוק חסינות חברי הכנסת, זכויותיהם וחובותיהם (תיקון מס' 34), עבר בקריאה שלישית וייכנס לספר החוקים של מדינת ישראל. חבר הכנסת ויוזם הצעת החוק, חבר הכנסת סער, זכות הברכה לאדוני.
       
גדעון סער (הליכוד):
       
       תודה, אדוני היושב-ראש. אני רוצה להודות לשותפי לחוק, לאסיר ציון ואיש ההתיישבות חבר הכנסת יולי אדלשטיין, סגן יושב-ראש הכנסת. ליושב-ראש שינוי, חבר הכנסת טומי לפיד. לחבר הכנסת אריה אלדד מהאיחוד הלאומי. אני רוצה להודות ליושב-ראש ועדת הכנסת על הטיפול המקצועי והטוב בהצעת החוק. אני רוצה להודות ללשכה המשפטית של הכנסת. אני רוצה להודות לחברים מכל הבית, שהתייצבו לתמוך, ומאחר שאני יודע את מידת הלחצים, אני מעריך את אלה שעמדו בלחצים. אני רוצה להודות באופן מיוחד - -
       
חיים אורון (מרצ-יחד):
       
       הלחצים - - - די כבר.
       
גדעון סער (הליכוד):
       
       - -  לחבר הכנסת יעקב ליצמן. אני רוצה להודות לעוזרי, למיכל שיר ואלי חזן. לעשרות אנשים שהתנדבו לסייע להעברת החוק הזה. העובדה שהצלחנו מקריאה לקריאה להגדיל את הרוב מוכיחה שגם שכנענו. אני התחייבתי, אדוני היושב-ראש, להשלים את החקיקה במושב הנוכחי, וקיימנו את זה. זהו יום גדול לכנסת, שלמרות לחצים של המנגנון ההסתדרותי הוחלט שיושב-ראש ההסתדרות אינו נמצא מעל העיקרון של איסור כפל התפקידים. תודה.
       
היו"ר ראובן ריבלין:
       
       חבר הכנסת פרץ, אם היית יוזם את החוק הייתי נותן לך לברך. חבר הכנסת פרץ, לא קופחת בזכות הדיבור.
       
עמיר פרץ (העבודה - מימד - עם אחד):
       
       הוא נואם.

       
הצעת חוק הנזיקים האזרחיים (אחריות המדינה) (תיקון מס' 7), התשס"ה-2005
       [מס' 3173; "דברי הכנסת", כרך 198, עמ' 8247; חוב' ו', עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. אני מזמין את יושב-ראש ועדת החוקה, חוק ומשפט של הכנסת, להציג את הצעת חוק הנזיקים האזרחיים. 
       
       רבותי, מייד אנחנו עוברים לדיון בהסתייגויות. מי שייקרא שמו ולא יהיה, מאבד את זכותו לדבר. ראשון המסתייגים הוא חבר הכנסת מוחמד ברכה, להיות מוכן. בבקשה, אדוני יושב-ראש ועדת החוקה הנכבד, אני מוכרח לומר מעל במת הכנסת: אנחנו ראינו היום את דוח הפעולות שלך והראינו לעיתונאים. אומנם, לפי הסטטיסטיקה הוועדה שלך לא הרבתה בישיבות, אבל כל ישיבה ארכה לפחות שמונה, תשע שעות. 
       
       אני מוכרח, בשם כל חברי הכנסת, להודות לך, אדוני, יושב-ראש ועדת החוקה, חוק ומשפט, גם על הכמות ובעיקר על איכות החוקים. גם על הליווי של הוועדה בזמן אמת את פעולות הממשלה בנושאים שהם בנפשה של מדינת ישראל, תהיה הדעה לכאן או לכאן. גם בעניין חוק ההתנתקות וגם בנושאי ההתנתקות עצמה. גם בנושאי המשטרה ומעקב אחרי פעולותיה וגם בנושאים של עבודת פרקליטות המדינה והיועץ המשפטי. אנחנו מתברכים בך. תודה רבה.
       
מיכאל איתן (יו"ר ועדת החוקה, חוק ומשפט):
       
       אני מאוד מודה לך. יש שכר לעבודה הפרלמנטרית. אני לא בטוח אם העבודה הפרלמנטרית נותנת משהו למישהו מחברי הכנסת בקרב הציבור שצריך לבחור אותו, שם זה בכלל לא נחשב, אבל לפחות זה נחשב כאן בבית. זה גם משהו.
       
היו"ר ראובן ריבלין:
       
       אתה מאז 84' מוכיח שיש שכר לעמלך.
       
חיים אורון (מרצ-יחד):
       
       מיקי, אין בונוסים.
       
מיכאל איתן (יו"ר ועדת החוקה, חוק ומשפט):
       
       נכון. רבותי, בואו נעבור להצעת החוק שהיא אומנם הצעת חוק לא כל כך דרמטית, כמו אם מזכיר ההסתדרות יהיה חבר כנסת, כן או לא, אבל היא גם נוגעת לעניינים קצת חשובים. 
       
       הצעת החוק שאני מבקש להביא למליאה היא הצעת חוק מאוד מורכבת, מאוד חשובה, שיש לה השלכות גם ברמה העקרונית-המוסרית על אופיה הדמוקרטי המוסרי של מדינת ישראל, ויש לה גם השלכות מעשיות.
       
(היו"ר עבד-אלמאלכ דהאמשה, שעה 13:43)

       מדינת ישראל מנהלת בשנים האחרונות מלחמה בעלת אופי צבאי נגד ארגוני מחבלים וטרוריסטים, שאולי אינם מאורגנים בארגונים גדולים, ששמו להם למטרה לפגוע באוכלוסייה אזרחית, ששמו להם למטרה להשליט טרור, לפגוע במדינה, באזרחיה, בכלכלתה, בתנועת התיירים אליה, וכל זה תוך שימוש באמצעים שהוכרזו על-ידי הקהילייה הבין-לאומית כפשעי מלחמה. מדינת ישראל היחידה, הבודדה, צריכה לעמוד ללא עזרת הקהילייה הבין-לאומית במלחמה נגד אותם ארגונים, נגד אותם טרוריסטים, נגד אותם פושעי מלחמה. זוהי מלחמה. ובמלחמה -  כמו במלחמה. 
       
       כאשר מדינה נלחמת, וגם זה מקובל, נהוג במשפט הבין-לאומי, אין היא כפופה לתביעות נזיקין גם כאשר עקב המלחמה, במהלך המלחמה, היא פגעה בחפים מפשע, גם כאשר במהלך המלחמה היא פגעה במטרות שגרמו נזק לרכוש, נזק לגוף, תוך כדי פעולות המלחמה. במהלך עבודת הוועדה לא הובא לידיעתנו על-ידי איש מהגורמים שישבו סביב שולחן הוועדה, אפילו מקרה אחד בתולדות מדינות בנות-תרבות, שמדינה שהיתה קשורה במעשי מלחמה, הוגשה נגדה תביעה על-ידי אזרח שנפגע, ואותה מדינה פתחה את שערי בית-המשפט שלה והסכימה שתידון תביעה ובתי-המשפט פסקו פיצויים נגד המדינה בגין פעולה שנעשתה תוך כדי מלחמה.

       זה לא אומר שכאשר מדינות הגיעו להסכמי שלום - אז המדינות כמדינות הסדירו נושאים שונים.

עזמי בשארה (בל"ד):
       
       באילו שתי מדינות מדובר כאן? אזרחי איזו מדינה?
       
מיכאל איתן (יו"ר ועדת החוקה, חוק ומשפט):
       
       אדוני, עוד לא הגעתי לזה. תאזין בסבלנות, אני אגיע גם לזה. תאמין לי שלא אתחמק.
       
עסאם מח'ול (חד"ש-תע"ל):

	- - -
       
מיכאל איתן (יו"ר ועדת החוקה, חוק ומשפט):
       
       לא הובא לידיעתנו אפילו מקרה אחד שבו באיזו מדינה בעולם שהיתה מעורבת במעשה מלחמה ותוך כדי מעשה המלחמה פגעה או גרמה נזק למישהו, האדם שנגרם לו נזק הגיש תביעה נגד המדינה במדינה שניהלה את המלחמה וזכה לתביעת פיצוי. אין דבר כזה. 
       
       אני לא רוצה כרגע להרחיב, אבל מי שרוצה להסתכל על הדין העברי בסוגיות האלה, אני מציע להפנות אותו לביטוי ולפרשנות של הדין העברי האומר: "אוי לרשע ואוי לשכנו". זו סוגיה שכדאי לדון בה ובהיבט המודרני שלה. אנחנו אומרים שכאשר שתי מדינות נלחמות, יכול להיות מצב שאזרחים של אחד הצדדים, שהם לא צד לוחם, הם בסופו של דבר משלמים מחיר, וזה חלק מהאחריות הקולקטיבית של מי שנמצא בתחומי אותה מדינה. 
       
       יתר על כן, כל מדינה בסופו של דבר צריכה לפצות את אזרחיה, לשקם אותם ואת הריסות המלחמה. זה לא אומר שאין מצבים שאנשים ברגעים כאלה, לא נפתרת להם הבעיה הפרטית. איך? למשל, בתום מלחמה מגיעים להסכם, משלמים פיצויים כאלה או אחרים בין מדינות, והמדינות דואגות לאזרחים שלהן או לאלה שנפגעו בתחומיהן גם אם הם לא אזרחים. הסדרים קיימים. אבל אני חוזר ואומר, תביעה בנזיקין נגד מדינה בגין מעשה מלחמה - אין לדבר הזה תקדים.
       
       כפי שאמרתי, מדינת ישראל - - -
       
עזמי בשארה (בל"ד):
       
       כוויית תבעה את עירק והיא מקבלת כסף. אז זה לא בבית-המשפט שלה, זה נכון, רק במקרה הזה יש שתי מדינות, וכאן אין שתי מדינות.
       
מיכאל איתן (יו"ר ועדת החוקה, חוק ומשפט):
       
       אז אני חוזר ואומר: ביחסים בין מדינות, מדינת כוויית תבעה את מדינת עירק, אבל לא אזרח כווייתי תבע בעירק, בבית-משפט עירקי. חבר הכנסת בשארה, אין מצב שאזרח כווייתי יגיש תביעה בעירק, בבית-דין של עירק. תביעת כוויית נגד עירק מתבררת בבית-המשפט הבין-לאומי, זה לא נוגע כרגע לענייננו. 
       
       היינו במצב מלחמה, וברמת העיקרון, תוך כדי מצב המלחמה הזה, למדינה צריכה להיות הגנה מפני תביעות נזיקין. בפועל, מה שקורה הוא, שבתי-המשפט בישראל מוצפים במאות תביעות, בסכומים של מאות מיליונים של שקלים, נגד מדינת ישראל בגין תביעות נזיקין שנגרמו לפלסטינים מחוץ לשטח מדינת ישראל, שסבלו במהלך העימותים בין ישראל לבין אותם אויבים שנגדם נלחמנו. הם סבלו מפגיעות. הם באים לבית-המשפט, מלווים בעדים רבים, וטענתם שהם בכלל לא היו צד בעניין; הם עברו במקרה, לא יידו אבנים, לא היו במקום, ישבו על גג או מרפסת ופתאום פגעו בהם חיילים, והם מגישים תביעות.
       
       אנחנו נמצאים בשני מצבים. במצב הראשון אנחנו אומרים, שיש אחריות מסוימת שאנחנו לוקחים על עצמנו, ויש אחריות שאנחנו לא רוצים לקחת על עצמנו. אני מדבר על אותם מקרים שאנשים נפגעו כשהיו צד שלישי, ולא היו שותפים ממש למלחמה שהתחוללה באותו רגע. מדוע יש לנו התלבטות? מדוע איננו מחילים בצורה גורפת את אותו כלל, שעליו דיברתי, שמדינה לוחמת ונמצאת במצב מלחמה, היא פטורה מכל אחריות כלפי נתינים, בצורה גורפת? 
       
       חבר הכנסת בשארה, אני פונה אליך כי אתה הערת. אנחנו מכירים בעובדה, שמדינת ישראל, כאשר היא מנהלת את הדיאלוג הזה, נתבעת על-ידי פלסטינים שגרים בשטחי C או בשטחי B, אבל אפילו בשטחי  A, בכל אחד מהמקומות האלה למדינת ישראל יש אחריות מסוימת. זה לא מצב מלחמה קלאסי, שבו מדינת ישראל נלחמת נגד מדינה זרה. אם תיקחו את שטחי C, בשטחי C למדינת ישראל יש האחריות הביטחונית וגם המשטרתית, אחריות כמעט מלאה. בשטחי B יש  האחריות הביטחונית הכוללת. בשטחי A, נכון, הרשות שלטה שם, אבל עדיין אנחנו שומרים על זיקה מסוימת.
       
       לכן, כאשר באה הצעת החוק הממשלתית ואמרה, שאנחנו רוצים לעשות את ההשוואה למצב מלחמה, וקבעה שם שאין להגיש תביעות שנבעו ממצב המלחמה הזה, ופסלה כל תביעה של כל נתין, כל אדם שגר באותו אזור עימות, על פניה, הכנסת אמרה, שיש כאן מהלך גורף מדי, שמייצר מצבים שאף אחד מאתנו לא רוצה שיקרו, כי הוא מונע גישה לבית-המשפט. הוא לא מאפשר אפילו את בירור המצב המשפטי. הממשלה אמרה, שאותו אדם שגר שם הוא כאילו נתין של מדינת אויב, הוא לא יכול להגיע בכלל לבית-המשפט. 
       
       נוצרו מצבים אבסורדיים. למשל, ישבו על מרפסת שני ילדים, ילד יהודי תושב אחת ההתנחלויות וילד פלסטיני. נגיד שזה היה באחד הכפרים, שיש בהם עדיין איזה אי של דו-קיום. נורו יריות, ושני הילדים האלה נפצעו. הילד היהודי יכול להגיש תביעת נזיקין, ואילו הילד הפלסטיני לא יכול. חשבנו שזה לא תקין, כי אם היה מעשה נזיקין כלפי אחד מהם, יש גם כלפי השני. מניעה שרירותית, רק בגלל העובדה שהילד הזה הוא תושב האזור, והילד השני אינו תושב האזור, המניעה הזאת לא נראתה לנו הגיונית, כאשר היריות לא היו קשורות בשום פנים ואופן בשום פעילות צבאית. נגיד לרגע אחד שרצו לצוד שם יונים והתרשלו, נגיד שעשו מטווח לאימונים והתרשלו, אף אחד מאתנו לא חשב שבמקרים האלה אנחנו רוצים לסגור את שערי בית-המשפט.
       
       לכן, אני חושב שזה חוק מאוד חשוב. אני מסתכל בחיוך, כמה אטרקטיביות היתה להצעת החוק הקודמת, כמה מתח, כמה תשומת לב, כמה דיונים, כמה התפלפלויות, עד לפרטי הפרטים,  בעניין שבסופו של דבר מוגבל לכל כך מעט אנשים. יש לו חשיבות ציבורית, אני לא מזלזל. כאן אנחנו נוגעים באחת הסוגיות הציבוריות החשבות ביותר, שיש לה השלכות גם לעבר, גם לעתיד, גם למצב משפטי, גם למערכת היחסים בינינו לבין הפלסטינים, גם כוונות לעתיד, גם בעיות מוסריות, גם משפטיות וגם פרקטיות. אבל, אני מקבל.
       
היו"ר עבד אלמאלכ דהאמשה:
       
       הכול תלוי במי יושב על המרפסת. מי שיושב על המרפסת בחוק הזה, אז ההתעניינות שונה.
       
מיכאל איתן (יו"ר ועדת החוקה, חוק ומשפט):
       
       נכון. אני רוצה לסכם את הנקודה הזאת. יצרנו בוועדה קונסטרוקציה שונה לחלוטין, והממשלה קיבלה את עמדתנו. הקונסטרוקציה חוזרת לאותו כלל שעליו דיברתי קודם, אבל היא מתחשבת בבעיות המיוחדות שיש לנו מול השטחים שבהם גרים הפלסטינים ובהם פעלו ארגוני הטרור. 
       
       מה עשינו? קבענו שמדינת ישראל רואה ומחילה את המצב המלחמתי על אזור שבו שוהים ופועלים כוחות צה"ל במסגרת עימות. מה זאת אומרת ההגדרה: "כוחות צה"ל שוהים ופועלים במסגרת עימות"? גם המלה "עימות" מוגדרת כפעולות איבה, כפעולות מלחמה של כוחותיה הסדירים של מדינת ישראל נגד ארגוני טרור, פעולות שקשורות בדיכוי מעשי איבה נגד אזרחי ישראל, פעולות שהן פעולות מלחמתיות, בהגדרה קצת יותר רחבה, שתופסת את כל הפעילות שלנו, של כוחות הביטחון, נגד ארגוני הטרור. 
       
       בנינו מצב שאומר: דבר ראשון, אם כוחות צה"ל פועלים במסגרת עימות, אפשר להכריז על האזור הזה, שבו מתקיימת הפעילות, כעל אזור עימות, ואז פטורה המדינה מאחריות בנזיקין. ההגדרה של אזור העימות קשורה במסגרת העימות. יכול להיות מקום שבו הפעילות אינה פעילות שיש בה עימות. למשל, מעבר במחסום. שמעתי טענות כאילו זה כולל את המחסומים. לא, המחסום אינו מקום שבו אנחנו מקיימים פעילות במסגרת עימות. לכן יש אחריות בנזיקין לגבי מה שקורה בפעילות הזאת במחסום. אלא מה, אם ברגע מסוים יש שם התקפה של ארגוני טרור, ואנחנו נמצאים בפעילות מלחמתית באותו מקום, לתקופה זאת, במסגרת העימות המתקיים, זהו אזור עימות ואין אחריות בנזיקין. 
       
       חשוב להדגיש, שאזור העימות חייב להיות מחוץ למדינת ישראל. דבר שני שחשוב לי להדגיש, אין הבחנה מבחינת אחריות המדינה בנזיקין אם במהלך אותו עימות, כאשר אנחנו לוקחים אותו מחסום ויש התקפת מחבלים, נלחמים במחבלים, מישהו שלישי נפגע ברכושו או נפגע בגופו והוא אומר שניהלו את המלחמה ברשלנות והוא תובע את המדינה בנזיקין, כי הקצין נהג ברשלנות והוא לא כיוון את האש במדויק לעבר המחבלים, אלא כיוון אותה לכיוון אחר ומגיעים לו פיצויים בנזיקין. אומרים לו שזה מצב מלחמה ואין נזיקין. אבל אומרים את זה גם ליהודי וגם לפלסטיני, גם למוסלמי וגם לנוצרי, גם לערבי וגם לישראלי. לא משנה. וזה לא נכון שאומרים כאן שהחוק הזה הוא חוק נגד הפלסטינים. 
       
זהבה גלאון (מרצ-יחד):
       
       לא?

מיכאל איתן (יו"ר ועדת החוקה, חוק ומשפט):
       
       חברת הכנסת זהבה גלאון, קראתי את ההשמצה שלך. עלילת דם. איך את לא מתביישת?
       
זהבה גלאון (מרצ-יחד):
       
       אני עושה עלילת דם? 
       
מיכאל איתן (יו"ר ועדת החוקה, חוק ומשפט):
       
       החוק הזה מפלה בין דם לדם?
       
זהבה גלאון (מרצ-יחד):
       
       כן, מפלה בין דם לדם. 
       
מיכאל איתן (יו"ר ועדת החוקה, חוק ומשפט):
       
       אתם שקרנים. אתם מסיתים. אתם מוציאים דיבה. 
       
מוחמד ברכה (חד"ש-תע"ל):
       
       אתה שקרן פאשיסט. אתה נותן יד לתועבה. 
       
מיכאל איתן (יו"ר ועדת החוקה, חוק ומשפט):
       
       אין בחוק הזה התרה לתביעת נזיקין בפעולת מלחמה, לא של יהודים ולא של ערבים. תפסיקו עם השקרים. תפסיקו עם זה. לא קראתם את החוק ורצתם להגיד. 
       
מוחמד ברכה (חד"ש-תע"ל):
       
       אם זה לא נכון, בשביל מה היה צריך את החוק הזה?
       
זהבה גלאון (מרצ-יחד):
       
       אדוני, תחזור בך מהמלה "שקרנים".
       
מיכאל איתן (יו"ר ועדת החוקה, חוק ומשפט):
       
       לא, אני לא אחזור. עד שאת לא תחזרי בך מכך שיש כאן אפליה בין דם לדם, אני לא אחזור בי. 
       
זהבה גלאון (מרצ-יחד):
       
       אתה תחזור בך. 
       
מיכאל איתן (יו"ר ועדת החוקה, חוק ומשפט):
       
       אני לא אחזור בי. 
       
זהבה גלאון (מרצ-יחד):
       
       אני מציעה לך שתחזור בך. אני אטפל בך - - - 
       
היו"ר עבד-אלמאלכ דהאמשה:
       
       דיברת כבר פי-שניים ויותר מהזמן הקצוב. 
       
מיכאל איתן (יו"ר ועדת החוקה, חוק ומשפט):
       
       איך זה יכול להיות?
       
היו"ר עבד-אלמאלכ דהאמשה:
       
       אתה לא מסתכל על השעון, אני מסתכל. הזמן עבר פעמיים לפחות. 
       
מיכאל איתן (יו"ר ועדת החוקה, חוק ומשפט):
       
       כמה זמן יש לי להציג את הצעת החוק?
       
היו"ר עבד-אלמאלכ דהאמשה:
       
       בעיקרון זה עשר דקות. דיברת כבר 25 דקות, בלי להגזים. 
       
מיכאל איתן (יו"ר ועדת החוקה, חוק ומשפט):
       
       קודם כול, אני רוצה שתבדוק את עצמך. לדעתי, בעת הצגת החוק אני לא מוגבל בזמן. 
       
עזמי בשארה (בל"ד):
       
       הוא לא מוגבל בזמן. 
       
מיכאל איתן (יו"ר ועדת החוקה, חוק ומשפט):
       
       אני יכול לשבור פה את השיא שלי של 11 שעות, אבל אני לא אעשה את זה, אני מבטיח לך. אני יכול לדבר 11 שעות, אם אני רוצה. 
       
שאול יהלום (מפד"ל):
       
       לא, לא. 
       
מיכאל איתן (יו"ר ועדת החוקה, חוק ומשפט):
       
       אם זה לא היה היום האחרון למושב הכנסת, הייתי מסתכן. אבל היום כולם רוצים ללכת הביתה, יהרגו אותי פה. לקחתי על עצמי את המגבלה, אני אעמוד בה. 
       
היו"ר עבד-אלמאלכ דהאמשה:
       
       גם אם אין הגבלה תקנונית, יש פה הבנה. 
       
מיכאל איתן (יו"ר ועדת החוקה, חוק ומשפט):
       
       אני לא הסכמתי להבנה הזאת. אין לך הבנה אתי. אני עומד על זכויותי. אני אדבר כמה שאני ארצה, אם אתה מדבר אתי בצורה כזאת. אני אדבר כמה שאני צריך לנמק את הצעת החוק, אלא אם תוריד אותי בכוח. 
       
היו"ר עבד-אלמאלכ דהאמשה:
       
       היתה לך הבנה אתי. בכוח אני לא אוריד אותך, אבל אתה תרד. 
       
מיכאל איתן (יו"ר ועדת החוקה, חוק ומשפט):
       
       לא היתה לי שום הבנה אתך. מתי עשית אתך הבנה? ממתי אני בכלל דן על הזכויות שלי? לי יש זכויות, ואני לא אוותר עליהן. 
       
היו"ר עבד-אלמאלכ דהאמשה:
       
       תן לי להזכיר לך. אל תתלהם. היתה הבנה לפני כמה דקות. 
       
מיכאל איתן (יו"ר ועדת החוקה, חוק ומשפט):
       
       מה זה "היתה הבנה לפני כמה דקות"?
       
היו"ר עבד-אלמאלכ דהאמשה:
       
       כשהתחלתי לנהל את הישיבה אמרת במפורש שתשאיר חלק מהדברים ותענה אחר כך. 
       
מיכאל איתן (יו"ר ועדת החוקה, חוק ומשפט):
       
       נכון, אני אומר את זה גם עכשיו. 
       
היו"ר עבד-אלמאלכ דהאמשה:
       
       אז היתה הבנה.  
       
מיכאל איתן (יו"ר ועדת החוקה, חוק ומשפט):
       
       אני אגיד מה היתה ההבנה. היתה הבטחה מצדי, חד-צדדית, לא תמורת עסקה. ביקשת שאני אקצר ואמרתי שאני מסכים שחלק מן הדברים שרציתי לומר עכשיו, שאני יכול לומר אותם ללא הגבלה, לומר בדברי התשובה שלי לחברי הכנסת המסתייגים. אני רוצה כבר מראש לומר לך, שגם בדברי התשובה שלי למסתייגים אני יכול לדבר ללא הגבלה. אבל אני לא אנצל את זכויותי אם לא תקשה עלי ותיתן לי לומר.  
       
היו"ר עבד-אלמאלכ דהאמשה:
       
       אני חושב שהבהרנו את הדברים. אני מבקש להצטמצם ולסיים ולדבר בתחום הסבירות. 
       
עזמי בשארה (בל"ד):
       
       מיקי, תיכף יוכרז על הדוכן - - - 
       
מיכאל איתן (יו"ר ועדת החוקה, חוק ומשפט):
       
       אני רוצה לומר מדוע אני נלחם על זכותי לדבר כאן. 
       
שאול יהלום (מפד"ל):
       
       דבר, דבר. 
       
טלב אלסאנע (רע"ם):
       
       קשה לשכנע על דבר כזה. 
       
מיכאל איתן (יו"ר ועדת החוקה, חוק ומשפט):
       
       אני קורא בעיתונים דבר מדהים. יש דברים מדהימים. רוב המסתייגים כבר יצאו במסע השמצות נגד החוק. 
       
זהבה גלאון (מרצ-יחד):
       
       נכון. 
       
מיכאל איתן (יו"ר ועדת החוקה, חוק ומשפט):
       
       אז אני שומר על זכותי להשיב. אני לא מוכן שגם בכנסת עכשיו יעלו שישה, שבעה או שמונה מסתייגים, כל אחד יגדף וינאץ ולא יאמר את הדברים לאשורם, ויגבילו את זכותי להציג את העניין. זה לא יהיה.
       
היו"ר עבד-אלמאלכ דהאמשה:
       
       אתה כבר אמרת את מה שאתה רוצה. 
       
מיכאל איתן (יו"ר ועדת החוקה, חוק ומשפט):
       
       לא אמרתי את מה שאני רוצה. 
       
היו"ר עבד-אלמאלכ דהאמשה:
       
       מה חסכת פה? הצגת את החוק, דיברת על העניין, דיברת בהתלהמות, רבת אתם, הכול עשית.  
       
עזמי בשארה (בל"ד):
       
       אתה תוכל להשיב, מה לא הוגן?
       
מיכאל איתן (יו"ר ועדת החוקה, חוק ומשפט):
       
       ביקשתי להסביר, ואני אומר פעם נוספת: אני מקבל את בקשתך שאני אוותר מזכותי ואעביר אותה לחלק השני של הדברים, ואני לוקח את זה בחשבון. מה אתה רוצה יותר מזה? 
       
שאול יהלום (מפד"ל):
       
       אנחנו רוצים לשמוע. 
       
מיכאל איתן (יו"ר ועדת החוקה, חוק ומשפט):
       
       אבל אני רוצה שגם אתה – ואתה אדם הגון, ואני פונה אליך כאדם הגון – תביא בחשבון את צורת הוויכוח הזאת. נניח שאני אדבר עכשיו 20 דקות. אחרי יעלו מוחמד ברכה, עסאם מח'ול, אחמד טיבי, עזמי בשארה, ג'מאל זחאלקה. ואם הם ישכחו להגיד משהו רע על החוק, ישלימו אותם זהבה גלאון, יוסי שריד, חיים אורון וכו'. 
       
עזמי בשארה (בל"ד):
       
       תוכל להשיב. 
       
עסאם מח'ול (חד"ש-תע"ל):
       
       עכשיו הפלת את הכנסת. עכשיו הכנסת על הקרשים, אם כל אלה ידברו. 
       
זהבה גלאון (מרצ-יחד):
       
       כל השקרנים. 
       
מיכאל איתן (יו"ר ועדת החוקה, חוק ומשפט):
       
       עם כל הכבוד, אז אני דיברתי קצת יותר. אז מה?
       
היו"ר עבד-אלמאלכ דהאמשה:
       
       אחרי כל זה אתה תשלים ותענה. 
       
מיכאל איתן (יו"ר ועדת החוקה, חוק ומשפט):
       
       אני רוצה להשלים. לא אקרא כרגע את ההצעה ולא אעשה את הטבלה, לא אשווה כרגע. ההצעה, כפי שהובאה לוועדה, שונה בשישה סעיפים מרכזיים. 
       
שאול יהלום (מפד"ל):
       
       אתה מוכן לפרט מה אתם שיפרתם לעומת הצעת הממשלה? 
       
מיכאל איתן (יו"ר ועדת החוקה, חוק ומשפט):
       
       לא, אני לא אפרט. שאול, תגן עלי, החברים כבר רוצים ללכת לחופש. 
       
היו"ר עבד-אלמאלכ דהאמשה:
       
       ההצעה מונחת לפניך, אדוני, ואתה יכול להתעמק בה כמה שאתה רוצה. 
       
שאול יהלום (מפד"ל):
       
       ההצעה לא מונחת. ההשוואה, מה הוא שיפר לעומת הצעת הממשלה לא מונחת. 
       
מיכאל איתן (יו"ר ועדת החוקה, חוק ומשפט):
       
       אני מודה לך, אבל אני אעשה את זה בדברי תשובתי. 
       
שאול יהלום (מפד"ל):
       
       למה לא עכשיו? 
       
מוחמד ברכה (חד"ש-תע"ל):
       
       למה אתה מתחמק מפירוט?
       
מיכאל איתן (יו"ר ועדת החוקה, חוק ומשפט):
       
       אתם רוצים שנשב פה עוד שעה?
       
זהבה גלאון (מרצ-יחד):
       
       התשובה היא כן. 
       
טלב אלסאנע (רע"ם):
       
       יש לנו כל הזמן, עד מחר. 
       
מיכאל איתן (יו"ר ועדת החוקה, חוק ומשפט):
       
       לי אין בעיה. 
       
היו"ר עבד-אלמאלכ דהאמשה:
       
       חברי הכנסת, אני מבקש לחזור לפס הרציני של הדיון. כולם התבטאו. 
       
מוחמד ברכה (חד"ש-תע"ל):
       
       ככל שהוא ימשיך בדיבור, אישור החוק יתעכב. 
       
עסאם מח'ול (חד"ש-תע"ל):
       
       יש כאלה שחושבים שאין לך מה לפרט. 
       
זהבה גלאון (מרצ-יחד):
       
       שאול, חשבתי שאתה נגד החוק. שמעתי אותך ברדיו. 
       
שאול יהלום (מפד"ל):
       
       לכן חשוב לי שהוא יפרט. לכן רציתי לשמוע לגופו. אני דיברתי על החוק הממשלתי. אם הוא שיפר אותו, אני רוצה לשמוע. 
       
מיכאל איתן (יו"ר ועדת החוקה, חוק ומשפט):
       
       מה שאומר חבר הכנסת שאול יהלום אינו משולל יסוד. יש חברי כנסת רבים – שאולי הצלחנו לשכנע אותם, חלקם אולי עוד יתנגדו – שהתנגדו לשורה של שינויים והלכו בגישה הרבה יותר גורפת ויותר קרובה לגרסה הממשלתית הראשונה. 
       
זהבה גלאון (מרצ-יחד):
       
       אבל הם החמירו אותה. 
       
מיכאל איתן (יו"ר ועדת החוקה, חוק ומשפט):
       
       הממשלה עצמה - - -
       
זהבה גלאון (מרצ-יחד):
       
       הם החמירו את ההצעה הממשלתית. לזה נתת יד.
       
היו"ר עבד-אלמאלכ דהאמשה:

       חברת הכנסת גלאון. 
       
מיכאל איתן (יו"ר ועדת החוקה, חוק ומשפט):
       
       אני לא יודע, חברת הכנסת גלאון.
       
זהבה גלאון (מרצ-יחד):
       
       - - -
       
מיכאל איתן (יו"ר ועדת החוקה, חוק ומשפט):
       
       חברת הכנסת גלאון, את תעלי לכאן ותגידי מה שאת רוצה לומר. תני לי לומר ולסיים את דברי. הממשלה עצמה, כאשר עמדה על הפגמים ועל המשמעויות השונות שהיו בהצעת החוק בקריאה ראשונה, ושמעה את ההערות בוועדה, תיקנה וסמכה את ידיה על הנוסח המוצע. לעומת זאת, היו חברים בוועדה שדרשו נוסח מוקצן יותר, שאינו מאזן – לא רק בין הזכויות המשפטיות, אלא לטעמי גם אינו מאזן את ההיבטים הפוליטיים. 
       
       מובן שזה לא הגיוני שאנחנו נשלם פיצויים למחבל שעושה את דרכו לפגוע בנו, ובדרך יש חור בכביש והוא נופל. 
       
יולי תמיר (העבודה - מימד - עם אחד):
       
       אבל אף אחד לא מדבר על זה. 
       
זהבה גלאון (מרצ-יחד):
       
       אבל לא מדובר על זה. 
       
מיכאל איתן (יו"ר ועדת החוקה, חוק ומשפט):
       
       רבותי, תנו לי לסיים.
       
עסאם מח'ול (חד"ש-תע"ל):
       
       זה לא רלוונטי.
       
מיכאל איתן (יו"ר ועדת החוקה, חוק ומשפט):
       
       תנו לי לסיים. מובן שאין שום היגיון שמדינת ישראל -  נגיד שיש מחבל שישב בבית-סוהר - - -
       
עסאם מח'ול (חד"ש-תע"ל):
       
       אבל ילד שישב על המרפסת וזרקו עליו פצצה, זה מותר לו? 
       
היו"ר עבד-אלמאלכ דהאמשה:
       
       חבר הכנסת מח'ול.
       
מיכאל איתן (יו"ר ועדת החוקה, חוק ומשפט):
       
       תחכה רגע אחד.
       
היו"ר עבד-אלמאלכ דהאמשה:
       
       - - -
       
מיכאל איתן (יו"ר ועדת החוקה, חוק ומשפט):
       
       מובן שאין היגיון שאדם שהוא פעיל בארגון טרור – פעיל – ונלחם נגדנו, ואולי אפילו רוצים לחסל אותו, תהיה לו זכות להגיש תביעה בבית-משפט בישראל, שיפצו אותו על נזק שקרה. זה לא הגיוני. 
       
עסאם מח'ול (חד"ש-תע"ל):
       
       אבל החוק לא מטפל בסוג כזה של מקרים. 
       
מיכאל איתן (יו"ר ועדת החוקה, חוק ומשפט):
       
       אבל, רבותי, היו ויכוחים מסוג אחר. אני חושב, על דעת כל חברי הוועדה – באחריות מסוימת כולנו נושאים. אנחנו לא בורחים מאחריות. השאלה היתה, למשל, היה ויכוח לגבי השאלה, אם אדם שהוא חבר בארגון טרור נפגע, האם הוא יכול להגיש תביעה, כן או לא. חבר בארגון טרור. 
       
       לכאורה - - -
       
זהבה גלאון (מרצ-יחד):
       
       זה לא הוויכוח. 
       
קריאות:
       
       - - -
       
עזמי בשארה (בל"ד):
       
       זה לא הוויכוח - - - הרציני בוועדה. זה הוויכוח על הסעיף שאתה הוספת. 
       
מיכאל איתן (יו"ר ועדת החוקה, חוק ומשפט):
       
       הוויכוח על מה?
       
עזמי בשארה (בל"ד):
       
       זה הוויכוח על הסעיף שאתה הוספת. זה לא הוויכוח - - - של הממשלה. 
       
מיכאל איתן (יו"ר ועדת החוקה, חוק ומשפט):
       
       לא, לא. זה היה בהתחלה: חבר או פעיל בארגון טרור. היה כתוב בהתחלה פעיל - - -
       
זהבה גלאון (מרצ-יחד):
       
       אבל התקבלה הגרסה המחמירה של החברים שלך מהליכוד, בניגוד לדעת - - - 
       
מיכאל איתן (יו"ר ועדת החוקה, חוק ומשפט):
       
       אבל אני רוצה להציג את דעתי בעניין הזה.
       
זהבה גלאון (מרצ-יחד):
       
       אבל מה זה משנה אם תציג את דעתך. זה מה שהתקבל. זה מה שהתקבל. מה שאתה - - - 
       
מיכאל איתן (יו"ר ועדת החוקה, חוק ומשפט):
       
       אני מסכים עם מה שאת אומרת, אבל - - -
       
זהבה גלאון (מרצ-יחד):
       
       אתה מכשיר את השרץ - - -
       
מיכאל איתן (יו"ר ועדת החוקה, חוק ומשפט):
       
       אבל אני רוצה לשקף את הממד- - -
       
שאול יהלום (מפד"ל):
       
       - - -
       
מיכאל איתן (יו"ר ועדת החוקה, חוק ומשפט):
       
       אני רוצה לסיים, בסדר?
       
היו"ר עבד-אלמאלכ דהאמשה:
       
       חברי הכנסת, אני מבקש לאפשר  - - -
       
שאול יהלום (מפד"ל):
       
       - - -
       
היו"ר עבד-אלמאלכ דהאמשה:
       
       חבר הכנסת יהלום, חבר הכנסת יהלום.
       
שאול יהלום (מפד"ל):
       
       אדם חף מפשע שנדרס במרדף אחרי מחבל.
       
זהבה גלאון (מרצ-יחד):
       
       לא יכול. לא יכול לתבוע - - -
       
היו"ר עבד-אלמאלכ דהאמשה:
       
       חברי הכנסת, אני מבקש. 
       
מיכאל איתן (יו"ר ועדת החוקה, חוק ומשפט):
       
       אם זה במסגרת עימות. כלומר: במסגרת פעולה - - -
       
זהבה גלאון (מרצ-יחד):
       
       לא, לא נכון.
       
עזמי בשארה (בל"ד):
       
       לא, לא, באזור עימות. 
       
מיכאל איתן (יו"ר ועדת החוקה, חוק ומשפט):
       
       אבל אזור עימות יכול להיות רק אם היה במסגרת עימות. 
       
עזמי בשארה (בל"ד):
       
       לא נכון. - - -
       
מיכאל איתן (יו"ר ועדת החוקה, חוק ומשפט):
       
       שר הביטחון – סליחה - - -
       
עזמי בשארה (בל"ד):
       
       - - -
       
מיכאל איתן (יו"ר ועדת החוקה, חוק ומשפט):
       
       לא, לא נכון. לא נכון. אתה טועה. תן לי שנייה, אני אסביר. 
       
היו"ר עבד-אלמאלכ דהאמשה:
       
       חבר הכנסת איתן, אני שואל דבר אחד: אם אדוני רוצה לשמוע כל שאלה ולהסביר כל תשובה, לא נצא מזה. 
       
קריאות:
       
       - - -
       
מל פולישוק-בלוך (שינוי):
       
       זו ועדה עכשיו?
       
מיכאל איתן (יו"ר ועדת החוקה, חוק ומשפט):
       
       אז יצביעו בלי לדעת?
       
היו"ר עבד-אלמאלכ דהאמשה:
       
       אני נותן לך הזדמנות לסיים את הדברים, ואני לא אסכים שאף אחד ידבר.
       
       חברי הכנסת, תם הפרק הזה. אף אחד לא יאמר מלה עכשיו עד שיסיים את דבריו. תודה רבה. זה לא שאלות ותשובות. 
       
שאול יהלום (מפד"ל):
       
       למה לא?
       
היו"ר עבד-אלמאלכ דהאמשה:
       
       לא, זה לא. זה לא המקום.
       
שאול יהלום (מפד"ל):
       
       אבל זה מקובל. 
       
היו"ר עבד-אלמאלכ דהאמשה:
       
       לא. הגדשת את הסאה כבר. זה כבר מעבר לכל מידה סבירה. תודה רבה, בבקשה, אדוני, נא לסכם.
       
שאול יהלום (מפד"ל):
       
       - - -
       
מיכאל איתן (יו"ר ועדת החוקה, חוק ומשפט):
       
       אני אשיב על השאלה הזאת בחלק השני. יש על זה תשובה. יש על זה תשובה, ומה שהם אומרים זה לא נכון.
       
שאול יהלום (מפד"ל):
       
       אז תענה לי. 
       
זהבה גלאון (מרצ-יחד):
       
       למה לא נכון?
       
שאול יהלום (מפד"ל):
       
       אז תענה לי. 
       
מיכאל איתן (יו"ר ועדת החוקה, חוק ומשפט):
       
       אז אני אענה. בסדר, אני אענה. 
       
       המצב הוא כזה: החוק קובע, א. כל אחד יכול ללכת לבית-משפט. בא הנפגע והולך לבית- משפט, ואומר: אני נפגעתי. החוק קובע ששר הביטחון יכול להוציא תעודה, הודעה, שהפעולה שעליה מדובר, התביעה, נעשתה באזור עימות. עכשיו – מה זה אזור עימות? זה אזור שהוא מחוץ לשטח מדינת ישראל, וכוחות – הפעולה שהתבצעה נעשתה במסגרת עימות. כלומר: אותו אזור, אם אין מסגרת עימות, שר הביטחון לא יכול להוציא לגביו תעודה. אבל יותר מזה - - - 
       
קריאות:
       
       - - -
       
מיכאל איתן (יו"ר ועדת החוקה, חוק ומשפט):
       
       רגע. רגע. 
       
היו"ר עבד-אלמאלכ דהאמשה:
       
       חברי הכנסת - - - אז תקשיבו. 
       
מיכאל איתן (יו"ר ועדת החוקה, חוק ומשפט):
       
       בא הבן-אדם לבית-המשפט, ואומר: עם כל הכבוד לשר הביטחון, הוא הוציא תעודות סתם, על הבאב-אללה, לא הסתכל, לא ראה, לא בדק, אני רוצה לתקוף את העניין. הוא יכול לתקוף.
       
יולי תמיר (העבודה - מימד - עם אחד):
       
       נו, באמת. 
       
מיכאל איתן (יו"ר ועדת החוקה, חוק ומשפט):
       
       מה זה "נו באמת"?
       
יולי תמיר (העבודה - מימד - עם אחד):
       
       נו באמת, זה - - - 
       
זהבה גלאון (מרצ-יחד):
       
       - - -
       
מיכאל איתן (יו"ר ועדת החוקה, חוק ומשפט):
       
       טוב, רבותי. אני מבין, אני מבין יפה מאוד שעד שאתם לא תחילו על ישראל כללים שלא קיימים בשום מקום בעולם, שמדינה שהולכת להילחם בטרור צריכה לשלם פיצויים למי שנפגע תוך כדי המלחמה הזאת – אני לא רואה את ארצות-הברית משלמת בעירק, אני לא רואה את בריטניה, אני לא רואה את איטליה. אני לא רואה שום מדינה עושה את זה.
       
עסאם מח'ול (חד"ש-תע"ל):
       
       - - -
מיכאל איתן (יו"ר ועדת החוקה, חוק ומשפט):
       
       אין דבר כזה. רק אתם עם הלא יודע איזו תחושת אשמה. עדיין החוק הזה הוא חוק מוסרי, הוא חוק ענייני, הוא חוק שמצמצם את ההגנה שכל מדינה לוקחת על עצמה להימנע מתשלומי נזיקין, ומייצר מסלולים שבהם נוכל לעשות צדק ולהמשיך ולהרגיש ולהיות מדינה מוסרית שנלחמת על קיומה ולא מוכנה לקחת על עצמה לממן את האני לא רוצה להגיד - את הטרוריסטים ובני משפחותיהם. מספיק אנחנו צריכים לממן את הנזקים שהם גורמים לנו. אני שואל: את תומכת בזה שהרשות הפלסטינית, ששלחה לנו טרוריסטים – היא תפצה את הפגועים שלנו?
       
יולי תמיר (העבודה - מימד - עם אחד):
       
       כשתהיה מדינה פלסטינית.
       
מיכאל איתן (יו"ר ועדת החוקה, חוק ומשפט):
       
       כשתהיה מדינה. עם מי אני אדבר במדינה הזאת? איזו מדינה בעולם מפצה? תראי לי אחת. אחת תראי לי, שמפצה. לא תוכלו להראות מדינה אחת בעולם. מישראל לתבוע – בזה אתם טובים. עוד ועוד ועוד. אתם יודעים למה? כי התחושה המוסרית שלכם באיזה מקום נפגמה. ויש הרבה דברים שראויים לגינוי. 
       
היו"ר עבד-אלמאלכ דהאמשה:
       
       חבר הכנסת איתן. חבר הכנסת איתן.
       
מיכאל איתן (יו"ר ועדת החוקה, חוק ומשפט):
       
       אני מרגיש, גם כן, שיש דברים, ואתם יודעים יפה מאוד שיש דברים בוועדה שאנחנו מרגישים אתם לא נוח. אבל לא צריך להגיע עד למצב הזה, שאנחנו נאבד כל היגיון.
       
היו"ר עבד-אלמאלכ דהאמשה:
       
       חבר הכנסת איתן.
       
זהבה גלאון (מרצ-יחד):
       
       לפלסטינים יש מדינה? אני רוצה להבין.
       
מיכאל איתן (יו"ר ועדת החוקה, חוק ומשפט):
       
       ומשפט אחרון - אני מסיים. 
       
היו"ר עבד-אלמאלכ דהאמשה:

	כשאתה אומר: אין מדינה בעולם, יכול להיות שאתה צודק. אבל, אין מצב כזה בעולם.


מיכאל איתן (יו"ר ועדת החוקה, חוק ומשפט):
       
       למה? ארצות-הברית ועירק. ארצות-הברית נמצאת בעירק, נלחמת, יעלה על הדעת שאזרח עירקי ילך לבית-משפט בארצות-הברית, יגיד: תשמעו, במסגרת המלחמה שם, במסגרת הרדיפות אחרי סדאם חוסיין, פגעו לי בווילה, פגעו בבן שלי, הבן שלי עכשיו בכיסא גלגלים. הוא יתבע עכשיו את ארצות-הברית? יצחקו עליו. 
       
עסאם מח'ול (חד"ש-תע"ל):
       
       הוא יתבע אותם מעל - - -
       
מיכאל איתן (יו"ר ועדת החוקה, חוק ומשפט):
       
       האמריקנים יחוקקו חוק שמאפשר את זה? הם לא יצאו מדעתם. אצלנו הרגישות יותר גבוהה. אנחנו מחוקקים חוקים שמאפשרים.
       
שאול יהלום (מפד"ל):
       
       תתגאה בזה. אל תתבייש בזה. 
       
מיכאל איתן (יו"ר ועדת החוקה, חוק ומשפט):
       
       אני מתגאה בזה, אני מתבייש? אני מתגאה. אני עומד כאן ואני מתגאה. אני רק אומר, מה קורה לחברים שלנו? זו השאלה שלי.
       
       קודם דיברתי על כך שאני מקבל את ההבחנה בין מלחמה שבין מדינה למדינה למצב המיוחד שיש במדינת ישראל, כשאנו האחראים לביטחון גם בשטחי B ו-C ובמערכת יחסים מיוחדת - בשטחי A. לכן גם צמצמנו זאת רק למצבים שבהם במסגרת העימות הדברים קורים.
       
       יש גם אספקט נוסף; אני מסתכל על הדברים מבחינת הדו-קיום והיכולת שלנו ללכת לעתיד, לא מבחינת החוק והצדק הבין-לאומי והנורמות הבין-לאומיות. אנו חיים מול הפלסטינים, נחיה מולם שנים רבות. יש לנו כמיליון איש, אזרחים ישראלים, שמזדהים עם הפלסטינים, לכן אי-אפשר להתעלם מדברים אלה גם כשדנים בסוגיות אלה. אנו צודקים, אנו לא חייבים לממן, אנו לא צריכים לממן, המדינה פטורה, זה מעוגן חזק מאוד באמות-מידה משפטיות, אך יש גם מסלולים של צדק ורחמים ושיקולים נוספים ורצון ליצור אווירה טובה. חוק זה מאפשר גם את הדברים האלה.
       
היו"ר עבד-אלמאלכ דהאמשה:
       
       תודה רבה. יש שורת מסתייגים.
       

מסמכים שהונחו על שולחן הכנסת
       
היו"ר עבד-אלמאלכ דהאמשה:
       
       לפני שיעלו להסתייג, יש הודעה לסגנית מזכיר הכנסת.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיעכם, כי הונחו היום על שולחן הכנסת - לקריאה שנייה ולקריאה שלישית: הצעת חוק הספנות (כלי שיט זר בשליטה של גורם ישראלי), התשס"ה-2005, שהחזירה ועדת הכלכלה; הצעת חוק האזרחות והכניסה לישראל (הוראת שעה) (תיקון), התשס"ה-2005, שהחזירה ועדת הפנים ואיכות הסביבה; הצעת חוק לתיקון פקודת המשטרה (מס' 19), התשס"ה-2005, שהחזירה ועדת הפנים ואיכות הסביבה.
       
       עוד הונחה היום על שולחן הכנסת - החלטת ועדת הכנסת בדבר שינוי שם סיעת יחד (ישראל חברתית דמוקרטית) והבחירה הדמוקרטית. שמה החדש של הסיעה הוא: מרצ-יחד והבחירה הדמוקרטית.
       
         כן הונחו - מסקנות ועדת המדע הטכנולוגיה בנושא: הרעש בדרום-מזרח אסיה ומוכנות בישראל לרעידות אדמה; מסקנות הוועדה לזכויות הילד, בעקבות דיון מהיר בנושא: החזרת ילדי פנימיות בסיכון לבתיהם בחופשת הקיץ; מסקנות הוועדה לענייני ביקורת המדינה, בעקבות דיון מהיר, בנושא: מינוי תת-אלוף (במיל') עיבל גלעדי לעמוד בראש קרן פורטלנד; החלטת ועדת החוקה, חוק ומשפט בדבר חלוקת הצעת חוק שיפוט בענייני התרת נישואין (מקרים מיוחדים וסמכות בין-לאומית) ( תיקוני חקיקה), התשס"ה-2005; דיווח מהכינוס השנתי של הארגון לביטחון ושיתוף אירופה בוושינגטון, מטעם חברת הכנסת קולט אביטל; צו תעריף המכס והפטורים ומס קנייה על טובין (תיקון מס' 23), התשס"ה-2005. תודה.
       
היו"ר עבד-אלמאלכ דהאמשה:
       
       תודה רבה לסגנית המזכיר. 
       

הצעת חוק הנזיקים האזרחיים (אחריות המדינה) (תיקון מס' 7), התשס"ה-2005
(קריאה שנייה וקריאה שלישית)
       
היו"ר עבד אלמאלכ דהאמשה:
       
       חבר הכנסת מוחמד ברכה, ראשון המסתייגים, בבקשה, אחריו יעלו לפי הסדר, אם יהיו נוכחים, חברי הכנסת מח'ול, בשארה, זחאלקה, טאהא ואחרים.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, בדברי הימים, כשיבואו לנתח וללמוד איך הידרדרה מדינת ישראל לחקיקה אינטנסיבית בעלת אופי פאשיסטי, לא רק יירשמו האותיות היבשות של החקיקה, לא רק יוצאו הניירות המעופשים של ספרי החוקים, אלא גם יירשם הלהט וחוסר הבושה שבהם עומד יושב-ראש ועדה של הכנסת והלהט של רוב של הכנסת של הפרלמנט בישראל כדי להעביר במצח נחושה חקיקה זו.
       
       הסתכלו על התפוקה של היום, על תפוקת החקיקה היום. התחלנו בחקיקה נגד האיגוד המקצועי, עכשיו אנו בעיצומה של חקיקה שמייצרת תשתית לשפיטה סלקטיבית, שמבדילה בין דם לדם, ונסיים עם זה ונלך לחקיקה על חוק אזרחות, שמקנה אזרחות או שולל אותה על-פי גזע, לאום והשתייכות לאומית. אלה מאפיינים קלאסיים של חקיקה פאשיסטית, כל הניסיון של עליית משטרים פאשיסטיים היה תוך פגיעה באיגוד המקצועי, פגיעה במיעוט הלאומי, פגיעה בשוויוניות של מערכת המשפט. ומדינת ישראל והכנסת של ישראל, תחת שרביט הממשלה והקואליציה הזאת, צועדות בצעדי ענק כדי לייצר תשתית זו, על-ידי מאפיינים חד-משמעיים של חקיקה ושל התנהגות - אם להוסיף לזה את האווירה של ההסתה נגד העם הפלסטיני, נגד האזרחים הערבים במדינת ישראל, נגד השכבות החלשות, אם מוסיפים לזה את השיגעון וטירוף הגלובליזציה והכנעת המשק במדינת ישראל לאינטרסים של חופן של בעלי הון - אלה יחד המאפיינים הקלאסיים של החקיקה הפאשיסטית שהיתה קיימת במקומות אחרים, אך מדינת ישראל צועדת בצעדי ענק לאותו כיוון.
       
       אין מחלוקת על כך שמדינת ישראל היא הריבון בשטחים הכבושים בהיותה כובשת, אך יש ספורט נלעג, אכזרי, שמתקיים במערכת השלטון, של לשמור את הכיבוש, לשמור את הפשעים, אך להתנער מכל אחריות. מה קורה עכשיו בגדה המערבית – נושא הגדר, נושא ההתנחלויות ועיבוי ההתנחלויות, לחתוך בין יישובים ובין ערים פלסטיניים, לייצר כבישים עוקפים וכבישים ליהודים, למתנחלים, וכבישים לפלסטינים. ואחר כך באים לספר סיפורים על מדינה פלסטינית שתהיה כביכול שם, שתהיה לה אחריות על האנשים ולא על האדמה. כלומר, מדינת ישראל תשמור את כל מנגנוני הכיבוש, אך לא תישא בשום אחריות על-פי החוק הבין-לאומי בתור כובש, לא לחייהם, לא לרווחתם ולא לפרנסתם ולנכסיהם של האנשים שחיים תחת הכיבוש. 
       
       חוק זה בא להשלים את התמונה. כשיבואו לתבוע תביעות, על מה יתבעו, ואיפה יתבעו? יתבעו על העוול שנעשה? איפה יתבעו? יתבעו בבתי-הדין, בבתי-המשפט של מדינת ישראל, לא בשום מקום אחר בעולם. אבל הפרקליטות שדחפה לכיוון זה והצבא שדחף לכיוון זה ידע שהוא לא יכול להתמודד במערכת המשפט, כפי  שהיא קיימת היום, כדי להצדיק ולהעביר פשעים כאילו זה תאונה וכאילו אין אחריות וכאילו אין דין ואין דיין.
       
       לכן, מה שעומד על הפרק פה הוא שמדינת ישראל, הכיבוש הישראלי לא אומרים שאנו נעשה מנגנונים כדי שפשעים לא יקרו ועוולות לא יקרו, אלא שהפשעים ימשיכו לקרות, העוולות ימשיכו לקרות, אותו ילד שייפגע באותה מרפסת ימשיך להיפגע, אך מדינת ישראל לא תישא בשום אחריות. אם זה לא הבדלה בין דם לדם, אני לא יודע מה זו הבדלה בין דם לדם. זה חוק שלקוח מבית-המדרש של האפלים שבמשטרים בהיסטוריה המודרנית. זה חוק שבא להבדיל בין דם לדם ולייצר מערכת שפיטה סלקטיבית. זה חוק שבא לערער על העקרון היסודי במשפט כלשהו והוא עקרון השוויון. לכן, אין מקום לחוק הזה. אין מקום לתועבה הזאת.
       
       אני אומר שוב: לא יירשמו רק האותיות היבשות בבוא הימים, אלא יירשם גם הלהט של חבר הכנסת מיכאל איתן ודומיו כשבאו להעביר את התועבות האלה. תודה רבה.
       
היו"ר עבד אלמלכ דהאמשה:
       
       תודה רבה לחבר הכנסת מוחמד ברכה. חבר הכנסת עסאם מח'ול, בבקשה. אחריו - חברי הכנסת טיבי, בשארה, זחאלקה ואחרים לפי הסדר.
       
זהבה גלאון (מרצ-יחד):
       
       אני מדברת בשם כל הסיעה שלי. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אם צריך לקרוא לחוק הזה ולתת לו כותרת זה: "חוק חוסר הבושה". זה חוק הסגידה לצבא, וזה חוק הסגידה והתירוץ ומתן הסבר מראש לפשעי מלחמה שיקרו ובהחלט שייתן תירוץ וינסה להסביר פשעי מלחמה שקרו.
       
       אינני רוצה להיכנס לפן שעליו דיבר חבר הכנסת ברכה עכשיו, שהיו דיקטטורות ומשטרים יותר גזעניים, יותר אותנטיים בגזענות שלהם. לדעתי, אם היה חוק כזה, ובכל מקום שהיה קיים חוק כזה, הוא נזרק בבושת פנים אל פח ההיסטוריה, מכיוון שהוא לא ראוי.
       
       אני לא יכול לראות בחוק הזה אלא התרת ידיים לכוחות הצבא, לחיילי כיבוש, לא במלחמה ולא באזור מלחמה, כי אין מלחמה בין שתי מדינות ואין מלחמה בין שני צבאות. יש כאן כיבוש ויש כאן ניסיון לכפות את רצונו של הכיבוש ואת עוולות הכיבוש על עם, על חברה שלמה, על ציבור רחב שמורכב בעיקר לא מאנשי צבא ולא מאנשים חמושים אלא מילדים, מנשים ומזקנים, והם קורבנות הכיבוש הזה. הצעת החוק, שמביא חבר הכנסת איתן, שמנסה ללבוש על פניו מסכה של הומניות כאשר הוא מביא אותה, היא הצעת חוק שמתירה את דמה של האוכלוסייה האזרחית שנשללת, נגזלת, ממנה אפילו הברירה, האופציה, לקבל או לתבוע פיצויים גם כאשר מדובר בפיצויים על פגיעה באנשים שיש הסכמה כוללת שהם חפים מפשע. כאשר נזרקה הפצצה של טונה על סלאח שחאדה, אותם אנשים שנפגעו נפגעו באזור שהכריז עליו שר המלחמה כאזור לחימה, כאזור עימות. 
       
מיכאל איתן (הליכוד):
       
       ומה זה היה? ומה זה היה?
       
עסאם מח'ול (חד"ש-תע"ל):
       
       אותם 100 אנשים שנפגעו, אותם 100 ילדים ונשים וזקנים שנפגעו, בפצצה הזאת - אין להם הזכות אפילו לתבוע נזיקין. מה שאתה מביא לשולחן - ולא אם ייפגעו אם אותו אדם לוחם בצבא או לא לוחם בצבא. אתה לא מדבר על מה שאתה מגדיר "מחבלים". אתה מדבר על ילדים. אתה שולל את הזכות הזאת מנשים, מזקנים וכו'. את האמת הזאת צריך לעמוד כאן ולהגיד, וזה מה שאנחנו מנסים לעשות. אנחנו מנסים להתיר את ידי הצבא שלא יחשוש כאשר הוא פוגע בחפים מפשע.
       
מיכאל איתן (הליכוד):
       
       לא. לא.
       
עסאם מח'ול (חד"ש-תע"ל):
       
       אנחנו אומרים כאן, ואנחנו עדים לתופעות של אנשי צבא שקראנו את העדויות שלהם ב"מעריב" לא מזמן, שאומרים, אחרי רצח נקמני ושפל בליל רצח השוטרים הפלסטינים, שהם הרגישו אחרי זה כמו אחרי סקס טוב. אתם רוצים שהם יבצעו את הפשעים שלהם וירגישו כמו סקס טוב? זה מה שאתם מביאים כאן היום. זה מה שאתם מביאים לספר החוקים של מדינת ישראל. זה הכתם.
       
       איפה חברת הכנסת תמיר? לפני שבועיים קיימנו, בפעם הראשונה, פגישה של שדולה לשמירה על זכויות האדם בכנסת, בהשתתפות נציגים של כעשרה ארגוני זכויות אדם, וביניהם הופיעה גם עדות. שמענו את קולם של חיילים, חיילי חיל הים, שמספרים שהם סיירו בחופי עזה והם שומעים ממפקד חיל הים אמירה לפקודיו, שאף אחד לא מפרסם בעיתונות היום. הוא אומר להם: "אני רוצה שתי גוויות של פלסטינים". את זה אתם רוצים להסתיר, ועל זה אתם רוצים לחפות.
       
היו"ר עבד אל מלכ דהאמשה:
       
       תודה רבה.
       
עסאם מח'ול (חד"ש-תע"ל):
       
       אתם רוצים לתת יד חופשית לפשעי מלחמה ולפשעים נגד האנושות. אתם רוצים לעשות את זה גם בלי מחיר ובחינם. ולא יהיה בחינם. אתם עושים דבר נתעב, כאשר אתם מביאים הצעת חוק כזאת. את הצעת החוק הזאת צריך לזרוק לסל האשפה ולהסיר את הכתם הזה ולהציל את החברה הישראלית מהכתם הזה, מהמדיניות הזאת, מהקו הזה.

היו"ר עבד אל מלכ דהאמשה:
       
       תודה רבה לחבר הכנסת מח'ול.  חבר הכנסת אחמד טיבי, בבקשה.
       
אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, יש רציונל מאחורי החוק הזה. זה לא חוק סתמי. זה חוק עם כוונות. זה חוק עם משנה סדורה, שמי שעומד מאחוריו יודע מה הוא עושה. אני חושב שהוועדה היתה כלי כדי להעביר את מה שהצבא רוצה לומר לחיילים ולקצינים שמשרתים בשטח כבוש. הוא רוצה לומר להם: אנחנו מאחוריכם, מגינים עליכם כחומה בצורה ויהי מה, בכל מקרה, גם כשאתם פוצעים, גם כשאתם הורגים חמוש פלסטיני, זקן פלסטיני, אשה הרה או ילדה. תעשו את המוטל עליכם. אף אחד לא יכול להטיל עליכם אחריות. זה מסר חמור. זה מסר של משטרים שפאשיזם הוא הערך המוביל אצלם.
       
       אדוני היושב-ראש, לפני שנה וחצי, ילדה פלסטינית בת ארבע בשם בתוּל מטול-כרם חזרה עם אביה מייד אחרי בית-הספר. אביה, ג'עפר, לקח אותה מבית-הספר ברכב ה"סובארו" שלו. זה היה רגיל ומצב שקט, וחודשים של שקט היו בטול-כרם. בחזרה מבית-הספר עמד רכב צה"לי במרכז טול-כרם. אחרי שה"סובארו" עברה אותו בכמה עשרות מטרים ירו מאחור ברכב שהיו בו ג'עפר, אשתו ושתי בנותיו, פגעו בבתול וכמה כדורים פילחו את גבה, וזה הגיע לחזה, כי זה הגיע מאחורי בתול. מישהו נושא באחריות לירי הזה? החייל אומר שהוא הבין שאלה ההוראות. החוק הזה אומר שהחייל צודק, כי זה אזור עימות, אזור לוחמה, אזור מלחמה, ולכן ידע כל חייל שבכל פעם שהוא יורה בבתול, בילד פלסטיני אחר או באשה זו או אחרת או באזרח פלסטיני, מקדימה או מאחורה, גם אם הוא לא חמוש, הוא פועל על-פי חוק. זה המסר שחבר הכנסת איתן מביא לנו היום.
       
       האמת היא, אדוני חבר הכנסת, חבר הכנסת איתן ומי שעומדים מאחורי החוק "לא שמים" על מה שאנחנו אומרים, זה לא מעניין אותם. הם קיר אטום כאשר יש חוקים אנטי-פלסטיניים, אנטי-ערביים. למה? תמיד יש הסבר – המצב הביטחוני, מצוקה ביטחונית, יש עימות, וכאשר יש עימות, צריך להתגונן. איך מתגוננים? - בחוקים כאלה. 
       
       זה ההסבר שמעבירים לציבור הישראלי, וצר לי, והציבור הישראלי גומע זאת בשקיקה. למה הוא גומע זאת בשקיקה? כי החברה הישראלית לא מתייחסת – אני אומר את זה בפעם ה-20 מעל הדוכן – לאנטי-ערביות כלדבר גזעני, היא מתייחסת לאנטי-ערביות כאל מנגנון הגנה, במיוחד בתקופה של עימות ישראלי--פלסטיני או עימות אחר. ולכן חוקים כאלה הם מנגנון של הגנה. 
       
       טנק שיורה פגז על מחנה פליטים ברפיח והורג שלושה ילדים, הסיבה היחידה שהטנק יורה והורג אותם זו הגנה עצמית. זו זכות של מדינת ישראל. הטנק נמצא ברפיח, לא בתל-אביב, והוא הורג שלושה ילדים בתוך רפיח, בתוך שטח כבוש, אבל זו הגנה עצמית, ואין להטיל אחריות משפטית, חוקית, על מי שמבצע זאת. זה המסר. 
       
       אולי אולי, אני לא יודע, מבחינה משפטית, נקודת האור היחידה בחוק הזה, שלהבא פלסטינים יוכלו לתבוע קצינים ישראלים וחיילים ישראלים בחוץ-לארץ, בשל העובדה שלא תעמוד יותר הטענה של מדינת ישראל כלפי תביעות בחוץ-לארץ, שיש הליך שיפוטי כאן.
       
מיכאל איתן (יו"ר ועדת החוקה, חוק ומשפט):
       
       אתה מדבר על התביעה הפלילית ועל עניין נזיקים, אין לזה קשר בכלל. אתה מדבר על דברים שאין לך מושג ירוק בהם. בדרך כלל אתה מבין משהו, כאן לא הבנת כלום. 
       
אחמד טיבי (חד"ש-תע"ל):
       
       תודה.
       
מיכאל איתן (יו"ר ועדת החוקה, חוק ומשפט):
       
       אם היית בא להתעניין, היית מבין, אבל זה לא מעניין.
       
אחמד טיבי (חד"ש-תע"ל):
       
       שלוש פעמים הייתי אצלך בדיון.

זאב בוים (הליכוד):
       
       למה לא לעשות תעמולה?
       
אחמד טיבי (חד"ש-תע"ל):
       
       דווקא בחוק הזה הקפדתי לבוא לדיונים אצלך.

זזהבה גלאון (מרצ-יחד):
       
       גם מי שבא, אתה אומר שהוא לא מבין.
       
אחמד טיבי (חד"ש-תע"ל):
       
       אמרתי, לפני שהגבת, שאתם פשוט "לא שמים" על מה שאנחנו אומרים. מילא אתה לא מסכים אתי, אתם פשוט "לא שמים", זו חומה אטומה, שבה הכול מותר. החוק הזה, והחוק שבא אחריו, חוק מניעת איחוד משפחות. היש חוקים שחורים משחור יותר מהחוקים האלה? היש חוקים שהם פאשיסטיים, אנטי-ערביים, אנטי-אזרחיים, אנטי-דמוקרטיים יותר מהחוקים האלה? 
       
       לכן, אדוני היושב-ראש, אני עצוב על שחוקים כאלה מתקבלים, אבל, כבר אמרתי בשבוע שעבר שהכנסת הזאת היא הכנסת הרדיקלית, הקיצונית והגזענית ביותר שהיתה אי-פעם, וכל כך מתאים לה לחוקק חוקים כאלה. תודה.
       
היו"ר עבד-אלמאלכ דהאמשה:

       תודה רבה לחבר הכנסת טיבי. חבר הכנסת עזמי בשארה. בבקשה, אדוני. אחריו – חברי הכנסת זחאלקה, טאהא ואלסאנע.
       
עזמי בשארה (בל"ד):
       
       אדוני היושב-ראש, חברי הכנסת, אדוני יושב-ראש הוועדה, חבר הכנסת מיכאל איתן - - -
       
היו"ר עבד-אלמאלכ דהאמשה:
       
       חבר הכנסת איתן, חבר הכנסת עזמי בשארה פונה אליך. חבר הכנסת איתן, הוא רוצה לענות על דבריך.
       
עזמי בשארה (בל"ד):
       
       החוק הזה הוא חוק תפור, הוא לא בנוי על שום קונספציה ועל שום ערכים. הוא חוק תפור במיוחד לבקשתה של הפרקליטות. לדעתי, לא נכנסת ולא עיינת כיושב-ראש הוועדה בעניינים הרציניים ביותר, גם כשרצית זמן. לדעתי היית צריך להסביר לכנסת מה החוק הזה צריך לעשות, אתה לא הסברת, בעצם כיסית על החוק, וזה לא מתאים לך כיושב-ראש ועדת החוקה, חוק ומשפט, גם לא מתאים לך לקבל הוראות מאנשים כמו סער ואחרים. זה לא מתאים לך. אתה בדרך כלל, בכל מיני עניינים, מתייצב מול הפרקליטות ובקשותיה. במקרה הזה הפכת את הוועדה כלי שרת בידי הפרקליטות, כאשר הנקודה העיקרית, אדוני יושב-ראש הוועדה, היא הרטרואקטיביות של החוק. עזוב את כל השאר.
       
       אתה פה נתת יד לחוק החל רטרואקטיבית על עניינים שעכשיו נדונים בבתי-משפט. איך אתה לא עומד פה ומסביר את זה? איך אתה לא אומר את זה לכנסת? זה העניין העיקרי. החוק הזה בא לעזור לפרקליטות, כי היא לא מצליחה בבתי-המשפט. החוק הזה בא מכיוון שאתם לא סומכים על שופטי מדינת ישראל. שופטי מדינת ישראל נותנים יד לכל מה שדיברת פה? אתם לא סומכים על השופטים, עשיתם להם חוק. החוק הוא רטרואקטיבי, על מאות מקרים שנדונים עכשיו בבתי-המשפט. למה לא אמרת את זה? איך אתה עומד פה, מסביר ואומר שאתה צריך זמן ועוד זמן, ואתה לא מסביר את העניין העיקרי בחוק?
       
מיכאל איתן (יו"ר ועדת החוקה, חוק ומשפט):
       
       כל אחד והעיקר שלו.
       
עזמי בשארה (בל"ד):
       
       על כל פנים, ההסתייגות שלי ושל חברת הכנסת זהבה גלאון היא על הנושא הזה, וזאת הסתייגות מהותית, לא עשינו שום הסתייגות לדיבור. דנו ונלחמנו על זה בוועדה, ולכן אנחנו מבקשים את עזרתה של המליאה בנושא הזה, על הדבר שנקרא "רטרואקטיביות של החוק", ולא סתם רטרואקטיביות, אלא על מקרים שעכשיו נדונים בבתי-המשפט. הוצאתם מכלל אפשרות רק עניינים אשר התחיל בהם תהליך הצגת הראיות. כל השאר, כאילו לא הגישו לבתי-המשפט.  
       
       לקונספציה של החוק. יש פה באמת תועבה משפטית. יש פה בעיה משפטית, ואתם התעלמתם. כל המשפטנים הרציניים במדינת ישראל באו לוועדה והזהירו אתכם שאתם עושים דבר לא נכון מבחינה חוקתית לערכים הדמוקרטיים והחוקתיים, שעליהם מבוסס המשטר הזה. על זה עכשיו מדובר. וזו ועדת החוקה, חוק ומשפט, היא צריכה לחסום ניסיונות כאלה ולהגן על בתי-המשפט. זה הדבר הראשון.
       
       הדבר השני הוא הניסיון שלך להציג את זה ולעשות הקבלות, כשאחר כך אתה אומר: זה נכון שזה מופרך, אז למה דיברת עליהם? כשאתה אומר: תראו לי מדינה בעולם שאזרחיה ניגשים לבתי-המשפט במדינה שנמצאת אתם במצב מלחמה לתביעות נזיקים. אחר כך אמרת שזה לא המקרה, אז בשביל מה דיברת על זה? מה אתה עושה? מה אתה עושה בדיוק? זה לא המקרה, אז למה אתם מזכירים את זה כל הזמן? 
       
       תראה לי מדינה ערבית אחת שאזרח בה פנה לבית-משפט ישראלי וביקש נזיקים. אזרחי לבנון, סוריה, מצרים וסוריה מתדפקים על בתי-המשפט של מדינת ישראל? הרי יש להם שם חוקים שאוסרים עליהם לבוא בכלל למדינת ישראל. על מה אתם מדברים? על מה אתם מדברים? אין באמת אזרחים במדינות שנמצאות במצב מלחמה שפונים לבתי-המשפט של הצד שכנגד בתביעות נזיקים, זה נכון, אבל למה אתם אומרים את זה כל הזמן? זה אלף-בית. הרי אף מדינה ערבית לא עושה זאת. בשביל להגיד שזאת מדינה, וזאת לא מדינה, המקרה הפלסטיני? מה אתם רוצים להגיד בדיוק? 
       
       אדוני היושב-ראש, חברי חברי הכנסת, יש פה מעשה רמאות שמלא אידיאולוגיה, שמלא עמדות פוליטיות מוקדמות, שמלא חיסול חשבונות פוליטי ומלא בפטריוטיזם מהסוג שנאמר עליו - הפטריוטיזם הוא המקלט האחרון של הנבל.
       
זהבה גלאון (מרצ-יחד):
       
       מי כאן הנבל? תסביר כאן מי הנבל.
       
עזמי בשארה (בל"ד):
       
       המקרה הוא לא מקרה של מדינה. הרשות הפלסטינית היא גם לא בדיוק במצב מלחמה, הרי אם אין מדינות, זה לא מלחמה. מלחמה היא בין מדינות. אפשר כמטאפורה להגיד: מלחמה בטרור. כמטאפורה. אבל יודעים שיש ריבונות אחת.
       
       אדוני יושב-ראש הוועדה, אדוני סגן השר, אני מדבר אליכם בנושא כל כך חשוב. סגן שר הביטחון.
       
היו"ר עבד-אלמאלכ דהאמשה:
       
       אדוני יושב-ראש ועדת החוקה, חבר הכנסת איתן.
       
עזמי בשארה (בל"ד):
       
       אלה שני האנשים הנוגעים בדבר.
       
היו"ר עבד-אלמאלכ דהאמשה:
       
       יושב-ראש ועדת החוקה, חבר הכנסת איתן, תקשיב, ברשותך.
       
עזמי בשארה (בל"ד):
       
       כולכם תצעקו, גם בימין, שבין הנהר לים אין חוץ מריבונות אחת. יש ריבונות אחרת? תגידו לי. יש ריבונות אחת שזו מדינת ישראל. אז מה לך כי תלין? אתה בעל הקונספציה של ריבונות אחת. מה לך להלין שאנשים פונים לבתי-המשפט שלך? 

מיכאל איתן (יו"ר ועדת החוקה, חוק ומשפט):

       מה זה לדעתך האחריות של הרשות הפלסטינית על שטחי A, ששם היא אחראית גם על הנושא הביטחוני? 
       
עזמי בשארה (בל"ד):
       
	בסדר, על שטחי A. אבל קודם כול בוא נסכים שיש ריבונות אחת, והפלסטינים הם לא בעלי הרעיון לפתוח בפניהם שני דברים - את בתי-המשפט הישראליים, מצד אחד, ואת הגשרים לירדן, מצד שני. זו בחירה ישראלית. ככה ישראל תפסה את הכיבוש שלה, עשתה כנראה outlet ללחץ. לדעתי, זה האריך את ימיו של הכיבוש, העובדה שהשאירו גשרים פתוחים לירדן והשאירו גשרים פתוחים לבתי-המשפט הישראליים. זה רק האריך את חייו של הכיבוש הישראלי. זו בחירה ישראלית, לא בחירה פלסטינית. אתה פתחת את בתי-המשפט שלך, במיוחד בג"ץ, לתלונות מהצד הפלסטיני.  למה? -  אין להם ריבונות אחרת. זה מה שיש.

       עכשיו מה אתה אומר? אתה אומר: אני לא אתן לכם מדינה, אני לא אכיר בשטח הזה כשטח ריבוני, אבל אני אסגור את בתי-המשפט שלי בפני פיצויים. כלומר, זו לא מלחמה, זה כן כיבוש. אתה מודה בזה, לא אתה, ראש הממשלה מודה בזה ואומר זה כיבוש. זה לא מלחמה, זה כיבוש. אבל אתה אומר: אני אעשה בכיבוש כפי שכובש עושה, כלומר אני אלך ואני אסגור ואני אעשה עוצר, ואני אכנס ואעשה כל מיני דברים, כתגובה על כל מיני דברים שהפלסטינים עושים, זה נכון; אבל אני אכנס באוכלוסייה האזרחית, אני אחפש בבתים בלילה, אני אשבור טלוויזיות ואשבור רהיטים, ולפעמים אפילו אגנוב, לפעמים, זה קורה; ואנשים שיושבים במרפסת יקבלו כדור, לפעמים במקרה לפעמים בכוונה, ואני לא אשלם פיצויים. כלומר, אני אקח את כל הזכויות שיש לי ככובש, אבל את החובות - לא. כאילו הם מדינה ריבונית שנמצאת אתי במלחמה. אני לא מבין אתכם.   

       עכשיו אני אדבר בכובע של הזהויות. בואו נדבר קצת על זהויות. אדבר קצת כערבי-פלסטיני. אתם יודעים שלפעמים אני מלא בושה בעניין הזה של התביעות המשפטיות? אתם חושבים שזה מקור גאווה לפלסטינים שהם באים לבתי-המשפט הישראליים להגיש תביעות? אתם לא חושבים שיש בזה כל מיני רמאויות של עורכי-דין, ועורכי-דין ישראלים שמעודדים, בואו תתבעו פיצויים והם יקבלו אחוזים? יש תעשייה שלמה. איך פותרים את זה? אומרים לא לתת פיצויים לפלסטינים, או - אני אתן גיבוי לחייל, מכאן ואילך הוא ידע שהמדינה לא תידרש לשלם פיצויים, לכן היא גם לא תכעס עליו אם הוא יעשה משהו. שהחייל ידע, שהקצין ידע, בפעם הבאה שהוא ירביץ, שהוא יירה, גם כשזה לא מוצדק. למה? אגיד לכם למה: כי שר הביטחון גם יכול רטרואקטיבית להכריז על אזור כאזור עימות. את זה לא סיפר לכם חבר הכנסת איתן. החוק חל רטרואקטיבית, אבל הוא לא סיפר לכם את הקונספציה שלו ושל חבריו לגבי אזור עימות. 

       אם מישהו פונה בתביעת נזיקין, שר הביטחון יכול רטרואקטיבית להגיד: אה, לא אמרנו שזה אזור עימות? עכשיו אני אומר לך, רטרואקטיבית, שהאזור הוא עימות ולכן אין לך מה לפנות. זה ייאמן? כלומר, שר הביטחון יכול בכל נקודת זמן להגיד - רטרואקטיבית.

עסאם מח'ול (חד"ש-תע"ל):
       
       להכשיר את השרץ.

עזמי בשארה (בל"ד):
       
       אם הוא יראה שבתביעה הזאת מדינת ישראל תפסיד, הוא יגיד: זה היה אזור עימות. החוק מאפשר לו. להיפך, הוא מזמין אותו להכריז על אזור כעל אזור עימות. 
       
       עכשיו עוד פעם, המשפטן, אדוני היושב-ראש, גם אתה עורך-דין -  יש מה שנקרא חזקה. חזקה על מי להוכיח שזה אזור עימות? שתדעו לכם, שר הביטחון מכריז בכל נקודת זמן, רטרואקטיבית, שזה היה אזור עימות. עכשיו חזקה על הפלסטיני, ותראו כמה הוא יודע ואיך הוא יוכיח שזה לא נכון: שהיחידה הזאת מס' כך וכך לא שהתה במקום הזה ביום כך וכך, בתאריך כך וכך, ושם המפקד שלה הוא כזה. הפלסטיני צריך להוכיח את זה. לא ייאמן. איזה מין דבר זה?

ג'מאל זחאלקה (בל"ד):
       
       גם את הססמה הסודית - - - 

עזמי בשארה (בל"ד):
       
       אחר כך הוא מוסיף לי סעיף, חבר בארגון טרור, וזה כאילו התביעות הן תביעות של אנשים שחברים בכל מיני ארגונים פלסטיניים שבזמן שבאו לבצע פעולה נגד ישראל נפלו בבור והם מגישים תביעת פיצויים נגד מדינת ישראל. זה סעיף מצוץ מן האצבע, סתם קמופלאז', בשביל להראות את המצב מגוחך. הוא מקצין לגמרי בשביל להראות את הגיחוך שבמצב, שבתשלום פיצויים. אין דבר כזה כמעט.
       
           הדבר העיקרי בחוק הוא, שאזרח פלסטיני שניזוק בזמן שהוא נטע או בזמן מסיק זיתים או בזמן שהוא היה על המרפסת או בזמן שנהג לתומו – אלה המקרים שיש לנו, שילדים וילדות ואנשים נורו או נגרם נזק ללא סיבה, גם לא בזמן עימות - עכשיו זה ייקרא זמן עימות. למה? כי יחידת חיילים שהתה שם. סתם מפני שיחידת חיילים שהתה שם כבר אפשר להגיד שהאזור הוא אזור עימות. תסתכלו על ההגדרות. המליאה צריכה לדון על החוק הזה, ואנשים לא קראו ולא רואים מה קורה.

        אני לא מבין איך יושב-ראש הוועדה נפל את הנפילה הזאת, ואני באמת  נותן לו מחמאה כשאני אומר שהוא נפל. כלומר, אני מניח שהוא היה באיזה איגרא רמא והוא נפל לבירא עמיקתא. אני מניח שהוא היה במקום גבוה יותר כשאני אומר שהוא נפל, כי זו באמת נפילה. ואם זה בזדון, עוד יותר גרוע. כי אסור להצביע למען החוק הזה. עזבו את כל האידיאולוגיה, זה פשוט משפטית "דפוק". 
       
       אין דבר כזה. מדינת ישראל רוצה לחסוך לעצמה תביעות משפטיות כמדינה כובשת, יש פתרון, והוא הפתרון שבו התחיל מיקי איתן: לסגת מהשטחים עד גבולות ה-4 ביוני, להקים מדינה פלסטינית, ואז מי שיתבע יהיה נתין של מדינה אחרת. הוא לא יוכל לתבוע וגמרנו. אבל אי-אפשר גם לשלוט בהם 50 שנה וגם להתנהג כמו ארצות-הברית בעירק, שהיא מניחה שזו מדינה ריבונית, והיא בהזמנה של מדינה ריבונית עכשיו. למה ארצות-הברית הכריזה כל כך מהר שעירק היא מדינה ריבונית, והיו בה בחירות וכו'? כי היא לא רוצה להיות במצב הזה שהיא מדינה כובשת ואז היא אחראית לכל דבר שקורה בעירק. אבל אתה לא רוצה את זה, ואתה לא רוצה מדינה פלסטינית ריבונית על כל השטח, ולא רוצה שהם יהיו נתיני מדינה זרה, אבל לסגור בפניהם ולא להיות אחראי לכל הנזק שאתה תגרום שם כמדינה כובשת? 
       
       אתה מביא לי השוואות לא נכונות - ארצות-הברית בעירק. אני ארצה לראות את הקונגרס האמריקני אחרי 50 שנות שלטון ארצות-הברית בעירק, אם הוא ירשה דבר כזה, שהיא גם לא תהיה אחראית לשום דבר שקורה שם. אני ארצה לראות את זה. למה היא ממהרת בבחירות, ולמה כל הזמן ארצות-הברית מנסה לשכנע את העולם שיש שם מדינה ריבונית וממשלה ריבונית? בשביל להוכיח שאתה טועה. היא לא רוצה את הסטטוס הזה של מצב כובש. היא רוצה את הסטטוס של הסכמים בין-לאומיים. 

מיכאל איתן (הליכוד):
       
       חבר הכנסת בשארה, יש לי דוגמה: פגיעות בגרמניה, ששם יש צבא ארצות-הברית עשרות שנים, הם לא אחראים להן.

עזמי בשארה (בל"ד):
       
       זה בהסכמים. כשתקים בסיס ישראלי במדינה הפלסטינית, בהזמנה של המדינה הפלסטינית, בהסכמים בין-לאומיים בין מדינה ריבונית למדינה ריבונית, כשאתה תשהה שם - - - 

זהבה גלאון (מרצ-יחד):
       
	- - - 

מיכאל איתן (הליכוד):
       
       בגרמניה - - - 

עזמי בשארה (בל"ד):
       
       איזו דמגוגיה. על מה אתה מדבר? ארצות-הברית היא מדינה כובשת בגרמניה? גרמניה היא מדינה ריבונית. גרמניה יכולה להגיד לארצות-הברית: אתם יודעים מה? אני לא רוצה את התנאים האלה, תצאו מכאן. אני לא מקבלת את התנאים האלה שאתם יושבים אצלי בגרמניה. גרמניה היא מדינה ריבונית. אתה נמצא במדינה פלסטינית, מתוך הסכם עם מדינת פלסטין שמשחרר אותך מאחריות אזרחית ומאחריות נזיקין? אילו מין דברים, על מה אתה מדבר? על מה אתם מדברים?  

מיכאל איתן (הליכוד):
       
       יש רשות פלסטינית.

עזמי בשארה (בל"ד):
       
       זה כיבוש אחרי מלחמת עולם, שמדינה התקיפה מדינה? אתה נמצא שם, אין לך קונספציה. פעם אמרת שאלה שטחים מוחזקים, פעם אמרת מנוהלים, פעם אתה קורא להם יו"ש. כל הדברים האלה בשביל להגיד שזה לא עַם עִם הגדרה עצמית וריבונות. אתה קורא לזה במיליון שמות בשביל לא להכיר בריבונות פלסטינית על כל השטח, ועכשיו אתה משווה לי עם גרמניה וארצות-הברית ועם יפן וארצות-הברית, שארצות-הברית לא אחראית בנזיקין על מעשי חייליה ביפן ובגרמניה? מאיפה אתם מביאים את הדוגמאות האלה?
     
       50 שנות שלטון ישיר על האוכלוסייה הגרמנית? צריך לבקש רשות מארצות-הברית בשביל לצאת מגרמניה? אני צריך להגיש לך אלף בקשות של אנשים חולים שצריכים טיפול והם מבקשים רשות ממך, ואתה לא רוצה להיות אחראי. אתה מגביל את תנועתם, אתה שם מחסומים, אתה מונע מהם טיפול כשאתה רוצה. אתה אחראי, אבל אתה לא רוצה להיות אחראי ורוצה לסגור את בתי-המשפט. לא ייאמן. איך נפלת לדבר הזה, מיקי איתן? אני לא מבין אותך איך נפלת. בא אליך יושב-ראש הקואליציה, אומר וצועק. אתה אריה, אבל רק מול זה אתה משתפן. הפרקליטות הצבאית באה אליך במדים לוועדת החוקה, ומול גדעון סער אתה משתפן. תודה רבה. 
       
היו"ר עבד אלמאלכ דהאמשה:
       
       תודה רבה לחבר הכנסת עזמי בשארה. חבר הכנסת ג'מאל זחאלקה, בבקשה, אדוני. 
       
ג'מאל זחאלקה (בל"ד):
       
       אדוני היושב-ראש, בחוק המוצע לנו יש מיזוג של רשעות, של פשיטת רגל מוסרית, של התנערות מאחריות, של מעשה הפרדה מוחלטת, ממש גדר סינית בין הצדק לבין המשפט. אין שום ממד ואפילו לא ניסיון לעשות "ישראבלוף" כפי שהתרגלנו. אין אפילו ניסיון לעשות כאילו, אין אפילו ניסיון להתחכם. יש כאן רשעות חוצפנית, חוצפנית, מחוצפת וערומה. את הרשעות במערומיה אנחנו רואים כאן. 
       
       אני רוצה, אדוני היושב-ראש, לקרוא מהחוק כדי שאנשים יבינו במה מדובר. החוק מתחיל בהצהרה של התנערות מאחריות: "על אף האמור בכל דין אין המדינה אחראית בנזיקים לנזק שנגרם באיזור עימות בשל מעשה שביצעו כוחות הביטחון". כך מתחיל החוק. זאת הצהרה ראשונה. בבחינת יעשו מה שהם רוצים - אתם יכולים לרצוח ילדים, אתם יכולים למנוע מאשה הרה להגיע לבית-חולים, אתם יכולים לעשות מה שאתם רוצים ואין אנחנו אחראים. חוק שמתחיל כך לוקח מרחק של מיליארד קילומטר ואומר: אנחנו בצד אחד והצדק בצד שני. אין אפילו ניסיון להתחכם או להעמיד פנים. רשעות במערומיה. אנטי-צדק, כי הצדק אומר שיש ממד של אחריות. אומרים - אנחנו מתנערים מאחריות, אנחנו לא אחראים. אנחנו יכולים לעשות בפלסטינים מה שאנחנו רוצים, כל דבר, ואין אנחנו אחראים למעשינו. זה החוק. כל השאר הם פרטים. 
       
       מתחילים להכניס סעיפים. חבר הכנסת בשארה דיבר לפני על כך שמדובר בחוק באזור עימות. כדי להבטיח שהמדינה יכולה להבטיח מתי שהיא רוצה, ברגע שהיא רוצה ובכל מקום, קובע סעיף 1(ג): "שר הביטחון רשאי להכריז על שטח כעל אזור עימות", כלומר הסמכות היא של שר הביטחון. "הכריז השר כאמור, יקבע בהכרזה את גבולות אזור העימות ואת התקופה שלגביה חלה ההכרזה". מי שחושב שיש מקומות מחוץ לגבול ההכרזה הזאת, באים הסעיפים האחרים ואומרים ש"בתוך תשעים יום מיום קבלת ההודעה בכתב רשאי להכריז בדיעבד על האזור כאזור עימות". 
       
       בשביל מה כל הסעיפים האלה? בשביל מה ההתחכמות? אלה רק סעיפים ריקים מתוכן. יש חמישה-שישה סעיפים שמגדירים מתי הוא יכול לעשות ובסופו של דבר אתה אומר לו: תעשה מה שאתה רוצה. מה שאתה רוצה. לא רק שיש הפרדה בין החוק הזה לבין הצדק, אלא זהו חוק שבא להילחם בצדק. זה חוק שאומר לפרקליט שיעמוד בבית-המשפט: אתה לובש שחור כי אנחנו מתאבלים על הצדק. אם אני רואה שחבר הכנסת איתן לובש חליפה שחורה - הוא מתאבל על הצדק. זאת חליפת אבל. זה יום אבל. 
       
זהבה גלאון (מרצ-יחד):
       
       הוא לא מתאבל. אתה מתאבל. 
       
ג'מאל זחאלקה (בל"ד):
       
       יום אבל. זהו יום אבל על הצדק. כפי שאמרתי - רשעות במערומיה, התנערות מאחריות ופשיטת רגל מוסרית לחלוטין, שמגרדים בה את התחתית ולא משאירים כלום. אדוני היושב-ראש, יש אחריות למדינה כובשת. 
       
צבי הנדל (האיחוד הלאומי - ישראל ביתנו):
       
       אנחנו לא כובשים. 
       
ג'מאל זחאלקה (בל"ד):
       
       יש אחריות של מדינה כובשת. החוק הבין-לאומי הגדיר דברים כאלה. יש החלטות בבתי-משפט בין-לאומיים, שאומרות שבשטחים הכבושים חל הדין הבין-לאומי בדבר זכויות אדם. כל מגילות זכויות האדם חלות בשטחים הכבושים. החוק הזה הוא התגרות בחוק הבין-לאומי. אנחנו מנסים לשכנע, אבל אני יודע שאוזניים להם ולא ישמעו, עיניים להם ולא יראו ומצפון אין להם כדי שייראו. אין מצפון. יש השתקת מצפון היום בחלק הזה של הבית. אם יתקבל חוק כזה יהיו תביעות בבתי-דין בין-לאומיים. החוק הזה לא יסיים את הסיפור. אשה הרה שהגיעה למחסום, מנעו ממנה להגיע לבית-החולים והילד שלה מת כי המפקד בשטח אמר שהוא לא רוצה לתת לה לעבור, יש לה זכות לתבוע או אין לה זכות לתבוע? החוק הזה אומר שאין לה, כי שר הביטחון יכול להכריז על האזור כעל אזור עימות. אזור עימות, זה מה שאומרים. 
       
       הכנסת מחוקקת חוקים בניגוד גמור ומוחלט - לא וריאציה, לא שוני, לא בשונה מהחוק הבין-לאומי אלא בניגוד מוחלט לקביעות מפורשות של החוק הבין-לאומי - זה מה שאנחנו מקבלים היום. הצבא הישראלי הרג מאות ילדים, שלא יספרו לנו על עימות, על פעולות טרור וסיפורים כאלה. מה עשה ילד בן 5 שהרגו אותו? מה עשתה ילדה בת 11? מה יכולה לעשות ילדה בת 7? במה הם פשעו? 				
     
מיכאל נודלמן (האיחוד הלאומי - ישראל ביתנו):
       
       גם פה הרגו ילדים - - -

זהבה גלאון (מרצ-יחד):
       
       נכון, אבל פה יש חוק פעולות איבה - - -

ג'מאל זחאלקה (בל"ד):
       
       מה הם פשעו? מה הם פשעו? יש כאן אחריות - - - 

קריאות:
       
       - - -

ג'מאל זחאלקה (בל"ד):
       
       כל ההתחכמויות - - - אבל בשביל מה חוקקו את החוק הזה, אדוני היושב-ראש? אני אגיד לך למה חוקקו אותו. 

קריאה:
       
       - - -

ג'מאל זחאלקה (בל"ד):
       
       לא שבתי-המשפט בישראל הם היכלי הצדק; לא שפלסטיני שמגיע לבית-משפט ישראלי זוכה לצדק. יש חורים מסוימים שיכולים דרכם לצאת סממנים של צדק, או צדק חלקי, או פיצוי חלקי, שהוא זניח לעומת הסבל של הפלסטינים - ואת זה צריכים לסתום. זה מה שהם רוצים לעשות.
       
       זה חוק שבא נגד החוק הישראלי. לא רק נגד הצדק, לא רק נגד החוק הבין-לאומי, אלא אפילו נגד החוק הישראלי. זה חוק לא מוסרי, חוק של פשיטת רגל מוסרית, וכל מי שיתמוך בו - אני חושב שיכול להכריז היום ולפתוח - איך אומרים אצל היהודים, שבעה? - לשבת שבעה על הצדק. תודה רבה.

היו"ר חמי דורון:
       
       תודה רבה לחבר הכנסת ג'מאל זחאלקה. חבר הכנסת טלב אלסאנע, בבקשה. חבר הכנסת ואסל טאהא ויתר על זכותו לדבר ולנמק את הסתייגויותיו. 


זהבה גלאון (מרצ-יחד):
       
       סוכת אבלים. 

ג'מאל זחאלקה (בל"ד):
       
       סוכת אבלים. 

טלב אלסאנע (רע"ם):
       
       אדוני היושב-ראש, חברי הכנסת, אני ממש מופתע מחברי שמותחים ביקורת צודקת על החוק, כי הם יוצאים מתוך הנחה כאילו הממשלה הזאת צריכה לנהוג אחרת - ממשלה שזה שנים מנציחה את הכיבוש של עם אחר. במהלך ארבע השנים האחרונות אתם יודעים כמה ילדים פלסטינים נהרגו? כמה פצצות נפלו על בתים, הרגו חפים מפשע? שימוש בטנקים נגד אוכלוסייה אזרחית. בצד הפלסטיני כולנו יודעים שאין מטוסים, אין טנקים, אין כוח צבאי בעצם. 
       
       ואנחנו באים ומצפים שהממשלה הזאת - שנהגה באכזריות כלפי אוכלוסייה אזרחית, ששוללת מהם את הזכות הבסיסית לעצמאות וחירות - תנהג אחרת? מי שמופתע, לדעתי מטעה את עצמו, כי הצעת החוק הזאת, חבר כנסת מיקי איתן, זה הפרצוף האמיתי של ממשלת ישראל, זה הפרצוף האמיתי של מדינת ישראל כמדינה כובשת. 
       
       וכל הזמן כולנו יודעים שהכיבוש משחית, והוא השחית עד כדי כך שאתה בהצעת החוק הזאת בא לקעקע את היסודות, את עקרונות היסוד במשטר דמוקרטי ובמערכת המשפט. 
       
       נשכח את הפלסטינים, הרי בלאו הכי מעולם לא דאגתם לפלסטינים. דמו של הפלסטיני לא נחשב אצלכם, אתם לא רואים את זכותו לחיות, אתם כל הזמן מצדיקים אותו תחת כל מיני תירוצים של ביטחון, שיקולי ביטחון, שמכסים על כל הפשעים שנעשים. 
       
       בהצעת החוק הזאת, דברים בסיסיים בחקיקה - אתה מתעלם מהם, אתה רומס אותם, אתה בעצם מביע אי-אמון במערכת המשפט בישראל. אתה אומר לשופטים: אני, אין לי אמון בכם, אתם לא פטריוטים, אתם לא ציונים, אני ציוני. אתם לא יודעים לפסוק, אבל אני שולל מכם את הזכות, אני מעביר את הזכות הזאת לנתבע, לשר הביטחון - שהוא נתבע. אני מעביר את הזכות הזאת למדינת ישראל, שהיא הנתבע. היא הפוסקת בעצם והיא המחליטה למי לתת ובאילו נסיבות לתת. 
       
       ואתה מעביר את נטל ההוכחה לאדם החלש, אתה מעמיד אותו בפני גזירה שהוא לא יכול לעמוד בה, אתה יודע שהוא לא יכול לעמוד בה. גם אתה במקומו לא היית יכול לעשות כלום, מאומה. 
       
       ולכן, הצעת החוק הזאת משמיטה דברים, פוגעת פגיעה קשה במערכת המשפט בישראל, וגם מהווה חוק רטרואקטיבי - כמו שאמרו קודמי. בעצם, נוסף על הרטרואקטיביות הפסולה, אתה אומר: מי שרץ ומקדים ומגיש הצעת תביעה והוא הגיע לשלב הראיות, אז בסדר. לא הגיע - - - הרי אם השופט היה חולה או דחה ולא היה דיון מוקדם, אז החוק הזה חל לגביו, אבל אם התקיימו ראיות אז החוק הזה לא חל לגביו. זו סוגיה טכנית לחלוטין - התקיים דיון מתי החל שלב הראיות, מתי לא החל שלב הראיות; האם חוות הדעת של מומחה רפואי זה תחילת ראיות או זה לא תחילת ראיות. אלה סוגיות טכניות לחלוטין. 
       
       ולכן, הצעת החוק הזאת, מבחינת המהות שלה היא הצעת חוק אנטי-דמוקרטית. 
       
       דבר נוסף - היא לא צודקת. אם היה חייל אחד שכיוון וירה בילד פלסטיני, היינו אומרים שהוא רוצח, אבל אם באה ממשלה ונותנת אישור למעשה הזה - אנחנו אומרים שזו ממשלה פושעת וגזענית. וכשבאה הכנסת ועושה חוק, זו איננה מדיניות; זה מדינה שאחראית לדבר הזה. 
       
       ואם מישהו היה רוצה לראות דוגמה לחוקי נירנברג, זאת אומרת חוקים שמקבלים רוב אבל הם לא חוקתיים; חוקים שמקבלים רוב אבל הם לא צודקים - זו דוגמה טובה לחוקים כאלה, לחוקי נירנברג.  חוק שיש לו רוב, אבל לפי כל הנורמות ולפי כל העקרונות, הוא פסול, הוא לא צודק, כאשר ממי שוללים את הזכות להגיש תביעות? - לא מדברים לא על מבוקשים, לא מדברים על אנשים שניסו לפגוע. מדברים על חפים מפשע, חבר כנסת מיקי איתן, חפים מפשע, ילדים, אלה שיושבים בבית-הספר או יושבים בבתים שלהם, או נוסעים ברכב שלהם ונפגעים. 
       
       מי נושא בנזק שנגרם להם? מי צריך לשאת בנזק הזה? מה הם אשמים? למה הם צריכים לסבול? הרי כולנו יודעים שעל-פי אמנות בין-לאומיות, מדינת ישראל בתור כובש היא נושאת באחריות לשלומה ולרווחתה של האוכלוסייה הפלסטינית. היא נושאת באחריות. היא לא רוצה לשאת באחריות - שתצא משם, אבל כל עוד היא נמצאת שם, היא בעצם הריבון, הצבא הוא הריבון, והם נושאים באחריות לרווחתם ולחינוכם ולתעסוקה, ולכל דבר. 
       
       אתה בא ואומר להם: אתם תישארו שם, אבל אתם לא תישאו באחריות. אם הם לא נושאים באחריות, אין להם סיבה להישאר שם, והאחריות הזאת - אי-אפשר לחלק אותה לחלקים. ולכן, אני אומר - החוק הזה, אפילו אם יעבור, הוא א. פשיטת רגל מוסרית; ב. הוא אות קין וקלון; ג. זה חוק לא חוקתי, וזה חוק שמכניס את הכנסת למערכת חקיקת חוקי נירנברג - חוקים עם רוב, אבל חוקים לא צודקים. תודה רבה.

היו"ר חמי דורון:
       
       תודה רבה. חברת הכנסת זהבה גלאון, בבקשה. 

זהבה גלאון (מרצ-יחד):
       
       אני מדברת בשם כל הסיעה שלי.  

צבי הנדל (האיחוד הלאומי - ישראל ביתנו):
       
       נכון שזה לא חוקתי? - - -

זהבה גלאון (מרצ-יחד):
       
       אדוני היושב-ראש, חברי חברי הכנסת, יושב-ראש ועדת החוקה, ידידי חבר הכנסת מיקי איתן - היום אני עצבנית אליך. אתה לא יכול לעמוד כאן על הדוכן - אתה לא יכול לעמוד כאן על הדוכן  ולקרוא לנו שקרנים, גם אם העמדה שלנו, לצורך העניין - שלי, היא לא לרוחך. 
       
       ולכן, עד סוף הדיון יש עוד הרבה זמן, אני מציעה לך לשקול לחזור בך. אתה יכול להגיד הרבה דברים, אתה יכול לחלוק עלי בהרבה דברים, ואנחנו בני-פלוגתא. אתה לא יכול להגיד לי שקרנית, בטח לא על דברים שאני מוכיחה והוכחו כאן עכשיו, שאני צודקת. 
       
       ואני חוזרת ואומרת, חבר הכנסת איתן - החוק הזה הוא חוק שמפלה בין דם לדם. 
       
       ועכשיו, לפני שאדבר לגופו של החוק, יש לי כמה דברים להגיד לך. אני אומרת את זה לך - דווקא - - -

צבי הנדל (האיחוד הלאומי - ישראל ביתנו):
       
       אם אני ניזוק מהם, אני יכול לתבוע אותם?

היו"ר חמי דורון:
       
       חבר הכנסת הנדל. 

מיכאל איתן (יו"ר ועדת החוקה, חוק ומשפט):
       
       היא לא חייבת להסביר. היא אמרה - - -

היו"ר חמי דורון:
       
       חבר כנסת מיקי איתן.


מיכאל איתן (יו"ר ועדת החוקה, חוק ומשפט):
       
       - - -

היו"ר חמי דורון:
       
       חבר הכנסת מיקי איתן. חברת הכנסת גלאון - - -

צבי הנדל (האיחוד הלאומי - ישראל ביתנו):
       
       - - -

היו"ר חמי דורון:
       
       חבר הכנסת הנדל. חברת הכנסת גלאון תעמוד כאן, תאמר את כל מה שהיא רוצה לומר. לא תפריע לה - - -

צבי הנדל (האיחוד הלאומי - ישראל ביתנו):
       
       - - -

היו"ר חמי דורון:
       
       חבר הכנסת הנדל, אתה לא תפריע לה.

צבי הנדל (האיחוד הלאומי - ישראל ביתנו):
       
       למה לא?

היו"ר חמי דורון:
       
       ככה, מכיוון שכשאתה עומד, אני שומר על זכותך שלא יפריעו לך, אז אני מבקש לתת לה לומר את כל מה שהיא רוצה - זו זכותה. זה הכול. 

נסים זאב (ש"ס):
       
       אדוני היושב-ראש, על כל דקה שמפריעים, תוסיף לה שתי דקות. 

היו"ר חמי דורון:
       
       כן, ואז אנחנו נגמור מחר בבוקר, אז חבר כנסת נסים זאב, אני מקווה שאתה לא תצטרף לחגיגה עכשיו. 

זהבה גלאון (מרצ-יחד):
       
       אדוני היושב-ראש, דווקא כיוון שיש לי הערכה כל כך גדולה לחבר הכנסת איתן - אני חושבת שאתה נפלת לפח היקוש שטמנו לך, ואולי הלכת לשם בעיניים עצומות בכוונה. ואולי הדברים שלי עכשיו, לפני שאני מדברת לגופו של החוק - חבר הכנסת אלון מפריע לי.
       
היו"ר חמי דורון:
       
       חבר הכנסת אלון, כבודו מפריע לדוברת. שומעים אותך חזק מדי. 
       
זהבה גלאון (מרצ-יחד):
       
       אדוני היושב-ראש, אתה יודע? לפני כמה ימים קראתי בעיתון, ראיתי בטלוויזיה שבארצות-הברית הרשיעו את אדגר ריי קילן. אדגר ריי קילן הוא אדם בן 80 שהרשיעו אותו בהריגה על כך שהוא היה שותף לרציחתם של שלושה פעילי זכויות אזרח שחורים במיסיסיפי. היום, כל כך הרבה שנים אחרי, בעצם ההרשעה הזאת אומרת שמיסיסיפי בוערת והאיש הזה יבלה בכלא. 
       
       אני לא חושבת שאנחנו צריכים להיות שמחים לאידו של אדם בן 80. אבל הלקח שלי מכך ששולחים היום בן אדם לכלא, 50 שנה או לא יודעת כמה שנים אחרי הפרשה הזאת, שהיתה בשנות ה-60', הלקח שלי מכך אומר שלזיכרון יש ערך. ואני אומרת את זה בהקשר של החוק הזה. לזיכרון הזה יש ערך, כי החוק הזה הוא עוול היסטורי שלא ישכחו ולא יסלחו. אני מזכירה לכם, כי אני אומרת שמדינת ישראל ממהרת לסלוח, חוששת לחקור, מבקשת לקבור תרתי משמע, גם את המתים אבל גם את התביעות שלהם. 
       
       ואת זה אני אומרת לכם חברים, הרבה שנים אחרי, מיסיסיפי תמשיך לבעור, ואת זה אדוני, יושב-ראש ועדת החוקה, חבר הכנסת מיקי איתן, לצערי, אני חושבת שיזכרו לך. כי הפרשה הזאת, פרשת מיסיסיפי, היא סמל לפצע שסירב להגליד בנפש האמריקנית.
       
       כי מה זה אומר? מה זה אומר עלינו? ואני עושה כאן השוואה. מה זה אומר עלינו? שלא נותנים יד לאורך זמן לגזענות, ולא רק לגזענות, אלא למעשים שהגזענות יוצרת, למעשים איומים. וזה אומר שיש עוצמה לזיכרון וזה אומר שהעובדה שאנשים נושאים בלבם פצע מדמם, זה לא יישכח, זה לא ייסלח, כי הפצעים האלה מדממים, ידממו שנים. 
       
       כי אומרים להם עכשיו, וזה אני עונה לחבר הכנסת שאול יהלום: לא רק שנפצעת בתאונת דרכים, חבר הכנסת שאול יהלום, לא רק במקרה שחצית כביש באזור, שעכשיו מכריזים עליו שהוא אזור עימות, גם עכשיו מוציאים תעודה שזה מסגרת אזור עימות. לא מספיק שהלכת, ולא מספיק שנדרסת בשוגג, אתה גם רוצה? אתה מהין? אתה מעז בכלל לבקש פיצויים על זה שנדרסת? תתבייש לך בכלל איך אתה מעז לבקש פיצויים. מייד אנחנו מכריזים שזה אזור עימות. רטרואקטיבית, חבר הכנסת מיקי איתן.  
       
       ולמה? כי ברוב חוצפתה ממשלת ישראל, על-ידי שליחיה ממשרד המשפטים והפרקליטות ישבו בלי בושה -  מעולם לא ראיתי נציגות כל כך לא משפטית, כל כך פוליטית בוועדת החוקה, שמסבירה לנו: רחמנא ליצלן, אתם יודעים כמה תביעות של פלסטינים יש בבתי-המשפט בישראל? איך בכלל נתמודד עם זה?
       
       מייד נשנה כאן את כל הנורמות ואת כל החוקים שהכנסת הזאת חוקקה. הכנסת הזאת תמיד אמרה: אנחנו לא עושים חקיקה רטרואקטיבית, אנחנו לא עושים חקיקה לגופם של אנשים. אבל כשבאים נציגי משרד המשפטים הישראלי והפרקליטות ומסבירים: הפלסטינים החצופים האלה, מה הם רוצים? הם רוצים אחרי שפגענו בהם, אחרי שהיתה ביזה, אחרי שהיה ירי ברשלנות, אחרי שהיתה פגיעה בשוגג, הם גם רוצים עכשיו כסף על זה? איזה חוצפה? אין גבול לחוצפה הזאת, להיות גם פלסטיני, גם פצוע וגם לנסות להיות צודק ולתבוע, זה כבר יש גבול לחוצפה. 
       
       עכשיו אני רוצה לומר לכם משהו, חברי חברי הכנסת. אמרו כבר קודמי לפני, שזה חוק שמכתים את ספר החוקים, זה חוק לא צודק, חוק לא מוסרי, ואני מוסיפה שתכליתו בוודאי שאינה ראויה.
       
       מה הממשלה מבקשת עכשיו? הממשלה מבקשת חסינות גורפת מתביעות של פלסטינים. אני מזכירה, הרי לא מדובר כאן בניסיון לחסום תביעות בגין נזקים שגרמו כוחות הביטחון בפעולות המבצעיות שלהם. למי שלא יודע, חברי חברי הכנסת, בשנת 2002 כבר היה תיקון לחוק הזה, שהגבילו מאוד את אפשרות התביעה בגין נזיקין שנגרמו בשטחים כתוצאה מפעולות טרור, כתוצאה מפעולות של לוחמה בטרור, דיכוי, פעולות שנעשו בתנאי סיכון. כבר אז היה מי שאמר שזה תיקון שהוא בלתי חוקתי. כבר היה אז מי שהזהיר. אבל מה שעכשיו עשו זה הוספת חטא על פשע. כי מה ההצעה הנוכחית הזאת מבקשת לעשות? 
       
       שמעתי את חבר הכנסת איתן עומד כאן על הבמה ומסביר את הדברים שנוחים לו להסביר. אבל דבר אחד לא הסברת, חבר הכנסת איתן, לא אמרת שההצעה הזאת היא תיקון להצעה הזאת שכבר התקבלה, שעכשיו ההצעה הזאת מבקשת גם לפטור את המדינה מלפצות פלסטינים, בין השאר, אני אומרת בין השאר, על נזקים מביזה, מירי רשלני, התעללות במחסומים. 

	סיפרו כאן חברי חברי הכנסת על ילדים שישבו באקראי, ונפגעו באקראי ובשוגג. אני, דרך אגב, לא מאשימה את כוחות הביטחון שהם פוגעים במזיד. אני לא מאשימה, אבל קורים דברים באקראי ובשוגג. אז עכשיו האנשים האלה ילכו לבית-משפט, הם יצטרכו ללכת לוועדת חריגים. וכשכבר ילכו לשם יגידו: כמה תביעות יש לנו? אנחנו מוציאים להם תעודה, שר הביטחון יוציא להם תעודה, ואז הוא גם יגיד שזה רטרואקטיבי.

       אני חוזרת ואומרת ומדגישה ואומרת - - - 

מיכאל איתן (יו"ר ועדת החוקה, חוק ומשפט):
       
       זה לא נכון. את לא רוצה ששוב אומר שאת משקרת.

זהבה גלאון (מרצ-יחד):
       
       אני שמעתי אותך, לא היו לך הסברים.

היו"ר חמי דורון:
       
       חבר הכנסת איתן, תהיה לך אפשרות בתום ההסתייגויות לעלות ולהסביר מחדש את עמדתך, אז אני מבקש שתרשום לך את כל הנקודות שאתה רוצה להדגיש.
       
זהבה גלאון (מרצ-יחד):
       
       אדוני היושב-ראש, שר הביטחון יכול בכל רגע נתון, וזה אולי הדבר המהותי, להכריז שהמקום שאותו ילד או אותה ילדה נפגעו, זה אזור עימות. הוא יכול להכריז את זה רטרואקטיבית. אז זה לא ניסיון להפלות בין דם לדם? 
       
       אני חושבת שזאת הצעה שהיה ראוי לגנוז אותה. זאת הצעה שנותנת חסינות למעשים של המדינה, חסינות למעשים שנעשו שלא כדין; הדגש הוא במעשים שנעשו שלא כדין. 

       אתם יודעים מה ההצעה הזאת תעשה? ההצעה הזאת תגרום לכך שאלפי פלסטינים יתבעו את מדינת ישראל בחו"ל. אתם תגרמו לכך שאנשים יפנו לבתי-המשפט במדינות באירופה, בארצות-הברית, ויתחילו לתבוע את מדינת ישראל. כל מה שרציתם למנוע, שלא יוציאו את קלונה של מדינת ישראל, שלא יספרו עלינו ברבים, עכשיו כל הדברים האלה יתנהלו שם. והדבר הזה יהיה בתקשורת ויחגגו עלינו, ומיקי איתן יצטרך להסביר שלא נכון, שהוא ניסה למתן. 

       אני רוצה לספר לכם, למי שלא היה בוועדה, מה היה. תשמע אדוני היושב-ראש, אתה לא ישבת בוועדה. חבר הכנסת איתן, שאני אומרת כאן על הדוכן שהוא איש הגון, מצא עצמו במלכוד. באה נציגת משרד המשפטים, הביאה לו חוק, הוא היה צריך לנסות לתמרן, הוא ניסה להביא שינויים.

       היה סעיף בחוק הזה שאמר "פעיל בארגון טרור או חבר בארגון טרור". רצה מיקי איתן, חבר הכנסת איתן, ואני אומרת את זה לשבחו, בכל זאת למתן. אבל באו החברים שלו מהליכוד, חבר הכנסת סער ואחרים מהממשלה וכפו עליו להכניס סעיף של חבר. 
       
       עכשיו אני רוצה להגיד לכם, מה זה חבר מביא חבר? חבר הכנסת זאב, אתה היית לידי. במציאות הפלסטינית אנחנו יודעים שכולם חברים בארגונים. הפלסטינים משתייכים לארגונים. 

מיכאל איתן (יו"ר ועדת החוקה, חוק ומשפט):
       
       יש הסתייגות שלי.

חיים אורון (מרצ-יחד):
       
       אנחנו נצביע אתך, ניפול יחד אתך חלל.

זהבה גלאון (מרצ-יחד):
       
       אני רק רוצה להראות את האבסורד ואת הפח היקוש שטמנו לך. אתה חושב שבכסות הזאת של הסעיפים האלה, של ההסתייגויות שאתה מגיש, אתה יכול לזכך את המצפון ואו להשקיט את המצפון? לא, זה לא יכסה על הבושה הגדולה, על החוק המבזה את מדינת ישראל. זה חוק שמבזה את מדינת ישראל. זה חוק מחפיר. זה כתם על ספר החוקים.
       
       בכלל, היום אנחנו בסיטואציה - אני גם אעלה בסעיף הבא, אז אני אשמור את הלהט הזה לסעיף הבא. אבל הרצף הזה שבאים שני חוקים כאלה, חוק פיצויי נזיקין וחוק האזרחות ביחד, זה אחד הימים היותר שחורים של כנסת ישראל, אם היא תאשר אותם. 

       אז יושב חבר הכנסת איתן ומנסה לשכנע את חבריו בוועדה להסתפק בסעיף – פעיל. אבל חברים שלו? הנאמנים למדינת ישראל, הנאמנים לזכויות האדם, אותם אנשים שבאים בשם ז'בוטינסקי, מה הם אמרו?
       
היו"ר חמי דורון:
       
	חברת הכנסת גלאון, אנחנו מדברים על החוק הזה, דיברת על הסעיף. 

זהבה גלאון (מרצ-יחד):
       
       בוודאי. התכוונתי לחוק הבא, עכשיו אני מבלה בחוק הזה. 
       
       אני רוצה למצות את הנקודה הזאת, חבר הכנסת איתן מנסה לשכנע את ועדת החוקה שצריך לתמוך בסעיף שהוא מתון לכאורה, שאומר – פעיל. באים החברים שלו ביחד עם הממשלה, מה פתאום פעיל?
       
       ג'ומס ידידי, אתה יודע שאצל הפלסטינים כולם חברים בארגונים. או שאתה ב"פתח" או שאתה בחזית העממית, כולם חברים בארגון.
       
חיים אורון (מרצ-יחד):
       
       הם חושבים שגם אנחנו חברים בארגונים האלה. 

זהבה גלאון (מרצ-יחד):
       
       נכון. עכשיו תראה מה קורה: חבר הכנסת רצון וחבר הכנסת איתן וחבר הכנסת סער  וכל מיני חברי כנסת מהליכוד נוסעים להם לחו"ל ונפגשים לדיונים עם חברים פלסטינים, שהם חברים כי הם בארגונים. הם יושבים אתם בחו"ל. נניח, שאותו חבר שמיקי איתן יושב אתו בחו"ל או מיכי רצון יושב אתו בחו"ל במקרה חזר לרמאללה, לבית-לחם ונפגע בשוגג והוא חבר. הוא גם חבר שלהם, הוא גם חבר בארגון והוא גם נפגע בשוגג. החבר המסכן הזה, החוצפה הזאת של להיות פלסטיני, להיות חבר, להיפגע בשוגג וגם לרצות לתבוע פיצויים כדי לאפשר לקבל טיפול רפואי. זה כבר עובר כל גבול. גם לרצות להיות פלסטיני, גם לרצות להיות חבר, גם לרצות להיות חבר של מיקי איתן וגם לקבל טיפול רפואי על-ידי ממשלת ישראל – חוצפה כזאת עוד לא היתה.
       
       חברים, חברי חברי הכנסת, אין גבול לחוצפה, אין גבול לבושה, וחבל, חבר הכנסת איתן, שאתה נתת יד ואני חוזרת ומזכירה לך: מיסיסיפי בוערת והיא תבער עוד הרבה זמן. תודה רבה.
       
היו"ר חמי דורון:
       
       תודה רבה לחברת הכנסת זהבה גלאון. חברת הכנסת אתי לבני, בבקשה.
       
אתי לבני (שינוי):
       
       אדוני היושב-ראש, חברותי וחברי חברי הכנסת, אכן, כמו שנאמר לפני, החוק הזה מאוד בעייתי. אפשר היה ללכת למצב דהיום, שבו יש חוק הנזיקין, עם הגדרה של מצב מלחמה, ולהרחיב אותו בכל נושא העימות, ולומר, שהמדינה אחראית לנזיקין אלא במקרה של מצבי עימות ומלחמה ולא להביא חוק כזה, שמשחרר את המדינה כמעט מכל מקרה של פעולת נזיקין עם כל מיני קונסטרוקציות של עימות אחרי והגדרת עימות. בכל אופן, החוק הזה היה קיים ונמצא על השולחן ובאו כל המומחים מכל הפקולטות למשפטים, ולא שמעתי מלה אחת של אנשים שמתעסקים בחוקים האלה, שתמכו בחוק הזה. אף אחד מהם לא היה בוועדת החוקה - - -
       
מיכאל איתן (יו"ר ועדת החוקה, חוק ומשפט):
       
       חברת הכנסת לבני, את יודעת יפה מאוד שהתגובה של כל אנשי האקדמיה היתה על החוק בגרסתו הממשלתית. לאחר מכן הועבר שינוי, ואני רוצה לומר לך שהאגודה לזכויות האזרח ניסתה לעניין את אנשי האקדמיה, וחלקם פנו אלי. הראיתי להם את הנוסח והם סירבו לחתום. אז כל מה שאת אומרת - - -

היו"ר חמי דורון:
       
       חבר הכנסת מיקי איתן, אני יודע שזה נורא מדגדג לך, אני מבין את זה. אבל יש לך גם הסתייגות שיכול להיות שתרצה לדבר עליה בנפרד, אף שבהצגת החוק וגם בדברי התשובה שלך אתה יכול לאחד את הדברים האלה, וממילא תעלה לענות על ההסתייגויות. אז אנא שמור לך את זה, בסדר? תודה.
       
אתי לבני (שינוי):
       
       מכיוון שהחוק הזה הונח על השולחן הזה והיתה נחרצות להעביר את זה מטעם הממשלה, מטעם הפרקליטות, התגייס מיקי איתן כדי לנסות למתן את הסעיפים הדרקוניים בחוק הזה. בישיבה האחרונה שלנו, הוא הסתכל בעיניים נואשות ואמר: מנסים "לסבן" אותי. הממשלה מנסה "לסבן" אותי, משרד המשפטים "מסבן" אותי. אני לא מוכן להעביר את החוק הזה. ואז, נמצאה איזו דרך, ועל-ידי זה שזה שונה ונתקבלה ההסתייגות שלו, שיהיה במסגרת עימות ולא בשל העימות או מחמת העימות, בא מיקי איתן על סיפוקו והוא חושב שהחוק הזה יכול להיכנס לספר החוקים. 
       
       לשיטתו של מיקי איתן, שהוא באמת יושב-ראש שמנסה לתת מענה גם לזכויות אדם במסגרת הוועדה הזאת, ולא רק להתלהמות נגד עוכרי מדינת ישראל והשמאל, השמאל, השמאל. מי שמדבר בשם זכויות אדם, מי שמדבר בשם אותם אנשים שמקבלים מכות במחסומים, נפצעים או שמתעללים בהם, גם להם יש פה, ואני שמחה שיש מיקי איתן שמשמש פה לאנשים האלה.
       
       אבל, יש הרבה מאוד סעיפים שבמסגרת החוק הזה, כמו שהוא מובא היום, אנחנו צריכים להתעקש ולומר שהם יתוקנו ויינתן מענה לערכים שאנחנו בכל זאת רוצים לשמור עליהם במסגרת זכויות האדם הפלסטיניות, אף שהם חברים בארגון או לא חברים בארגון. אותם אנשים שנמצאים כבר 35 שנה תחת המשטר הישראלי הכובש. זה לא דומה לשום אנגליה, לשום אמריקה, לשום עירק. זה לא דומה לשום דבר כזה. יש לנו הרבה מאוד סעיפים, שאחרי שבא התיקון הזה שהעביר חבר הכנסת איתן ובא על סיפוקו, עדיין נשארו פתוחים ואנחנו צריכים לא להעביר אותם, או לשנות אותם. הסעיפים האלו - החל מסעיף הרטרואקטיביות, שלא נשמע כדבר הזה שאנחנו מחילים את החוק לגבי זכויות, רטרואקטיבית. לא יכול להיות דבר כזה. 
       
       דבר שני, לגבי פסק-דין חלוט, שבו יורשע או יועמד לדין חייל שעשה מעשה בזדון או ברשלנות, מעשה כזה שבגינו הוא הועמד לדין. החוק הזה נותן מסר לרשויות הצבא: אל תעמידו את החיילים לדין, אל תמצו אתם שום דין, כי אם תמצו אתם דין, אתם תחייבו את מדינת ישראל. יבוא הלחץ הזה. גם היום, כמות המקרים שחיילים שעשו מעשים שלא ייעשו, שאף אחד מאתנו לא רוצה שייעשו בשמנו, לא עומדים לדין. כאשר מגיע הפרקליט הצבאי לדיווח שנתי או חצי-שנתי בפני הוועדה, כמות המקרים שממצים בהם את הדין או מוצאים את האחראי או מאתרים את הפוגעים היא לא גדולה. היא לא מקיפה את כל המקרים, ואפילו לא את חלקם. במקרים כאלה, שלא מוצאים את האדם, אין פיצוי לנפגעים. במקרים כאלה שבחרו שלא להעמיד לדין פלילי בפסק-דין חלוט, אין פתרון לאנשים שנפגעו. 
       
       אין מחלוקת על כך שיש המון מקרים כאלה שאנחנו מתקוממים נגדם. אנחנו לא רוצים להעביר את המסר לחיילי צה"ל שהכול פרוץ, שלאף אחד אין אחריות. אנחנו רוצים להעביר מסר אחר: תתנהגו כמו בני-אדם. תקפידו, תקפידו בכבוד בני-האדם שחיים שם - לא לארגוני הטרור, לא למחבלים - אבל לאנשים שרוצים לקיים מינימום של חיים סבירים. תודה.
       
היו"ר חמי דורון:
       
       תודה רבה. המסתייג הבא, חבר הכנסת גלעד ארדן - אינו נמצא. חבר הכנסת נסים זאב, בבקשה.
       
נסים זאב (ש"ס):
       
       אדוני היושב בראש, כנסת נכבדה, חברת הכנסת אתי לבני, למי את אומרת, תתנהגו כמו בני-אדם? לחיילי צה"ל? מי שומר על טוהר הנשק? כמה חיילים שילמו בחייהם? מה קרה בג'נין? 16 חיילים נטבחו שם, רק כדי לא לפגוע באזרחים חפים מפשע. את מטיפה מוסר לחיילי צה"ל? מה הקשר לחוק הנזיקים האזרחיים, כשמדובר בשטח עימות? 
       
       אדוני היושב-ראש, אני מבחינתי, אם היה בכוחי כרמטכ"ל לומר שכל יהודה ושומרון וחבל-עזה זה אזור עימות - מה, פעם נגיד שאזור ג'נין הוא אזור עימות ופעם שכם אזור עימות ופעם חברון? המחבלים צצים מכל עבר ומכל פינה. אפילו בתחום ה"קו הירוק" שלנו, המתאבדים נכנסים לכאן, המחבלים נכנסים לכאן. אז מה מבקשים בסך-הכול? אני רוצה לדעת האם האמריקנים, כאשר עכשיו נלחמים בעירקים בעירק, הולכים לשלם פיצויים לאזרחים שנפגעים שם? הולכים להילחם נגד טרור, נגד מדינת אויב.
       
יוסף פריצקי (צל"ש - ציונות, ליברליות ושוויון):
       
       - - - תובעים אותם בבית-המשפט. 
       
נסים זאב (ש"ס):
       
       לא, אין ממי. אין ממי, אדוני. אם זה היה הדדי, בכל הכבוד - אנחנו משלמים בדמים שלנו, ומה עושים שם, צה"ל? מה הם הולכים לעשות שם? הולכים להגן עליך, יוסי פריצקי, שלא יבוא מתאבד, יתפוצץ לידך. 
       
יוסף פריצקי (צל"ש - ציונות, ליברליות ושוויון):
       
       יש לי הצעה, חבר הכנסת זאב - אל תטיף לי מוסר.
       
היו"ר חמי דורון:
       
       חבר הכנסת פריצקי. 
       
נסים זאב (ש"ס):
       
       אני לא מטיף לך מוסר. אתה לא ראוי למוסר, בכלל. אתה לא ראוי למוסר. 
       
יוסף פריצקי (צל"ש - ציונות, ליברליות ושוויון):
       
       - - -
       
היו"ר חמי דורון:
       
       חבר הכנסת פריצקי. 

נסים זאב (ש"ס):
       
       מה פרצת עליך פרץ, פריצקי? חוק הנזיקין האזרחיים בא בעצם לשלול- ממי? מאותם נתינים של מדינת אויב או פעילים בארגון מחבלים, ומי שניזוק בעת שפעל בשליחותו או מטעמו של נתין של מדינת אויב, ואין קשר להוראות של פתיחה באש נגד אזרחים חפים מפשע, כשההוראות הן ברורות וחד-משמעיות, של מדינת ישראל, של צה"ל, של כוחות הביטחון - שהם עושים את הכול כדי למנוע פגיעה בחפים מפשע. 
       
       אני שומע כאן: אנחנו כובשים. אנחנו פה הריבון, ובשביל זה אנחנו צריכים לשלם, ואם אתה ריבון, אתה חייב לשלם. אז מה אתם רוצים, שאנחנו לא נגן על האזרחים שלנו? על איזה כיבוש? הנה, ראש הממשלה כבר למעלה משנתיים אומר: אני התעייפתי כבר. אני רוצה כבר לברוח מעזה, אבל לא נותנים לו. פשוט לא נותנים לו. כל שבוע אתם רואים עוד טרור ועוד פעולות של חבלה, ועוד טרוריסטים ממשיכים, כי הם החליטו שהנסיגה תהיה בריחה, והבריחה תהיה תחת אש, ולא יעזור שום דבר לראש הממשלה. אם ראש הממשלה חושב שרק ביום הפינוי יהיה לו הסכם עם ראש הרשות הפלסטינית, והוא חושב, ראש הממשלה, שב-24 שעות השקטות האלה הוא יצליח לפנות את כל המתיישבים, ולאחר מכן - לא משנה מה שיהיה, שימשיך הטרור, שימשיכו המחבלים, וצה"ל מודיע לו, והרמטכ"ל מודיע לו: גם אחרי הנסיגה הזאת, גם אחרי ההשפלה הזאת, גם אחרי הבריחה הזאת, הטרור ימשיך ביתר שאת - אותו זה לא מעניין. 
       
       אז לפחות, אם אנחנו נמצאים במצב של עימות, שהוא מצב של מלחמה - זה הרבה יותר גרוע ממלחמה, אדוני, כי המלחמה היא יומיומית, הטרור נמצא על כל שעל, בכל מקום, בכל פינה, בכל שכונה. ומה החוק בסך הכול מבקש? התביעות, כשנמצא צה"ל בזמן מלחמה, בזמן עימות - לא יכול לבוא אותו נתין זר ולתבוע את מדינת ישראל, כי אם אנחנו נכיר בתביעות האלה, אני מודיע לך, אדוני היושב-ראש: אלפים ורבבות יבואו לתבוע, והממשלה לא תצא ראש. 

	אם אנחנו בזמן מלחמה, בזמן עימות - אנחנו חייבים לתת את מרב ההגנה, קודם כול - לחיילי צה"ל, שיעשו את מלאכתם נאמנה, ואני סומך על צה"ל שעושה את הכול כדי לשמור על טוהר נשקו. 

היו"ר חמי דורון:
       
       תודה רבה. חברת הכנסת יולי תמיר, בבקשה. חבר הכנסת רשף חן, ויענה - חבר הכנסת מיקי איתן. 
       
יולי תמיר (העבודה - מימד - עם אחד):
       
       אדוני היושב-ראש, חברי חברי הכנסת, א. יורשה לי להעיר שזה משונה לקיים דיון כשאפילו שר אחד משרי הממשלה אינו נוכח. נדמה לי שיש נוהג, נוהל, האמור להביא לפחות אחד משרי הממשלה, שמא הוא ישמע ויביא את דברינו - - - 
       
היו"ר חמי דורון:
       
       גברתי צודקת. גברתי צודקת לחלוטין. אני אבקש מסגנית המזכיר לאתר נציג של הממשלה. זו גם הצעת חוק ממשלתית, ולאחרונה – הצעת  חוק ממשלתית שאנחנו היינו נוכחים בדיון בה, לא עברה עקב העובדה שלא היה פה נציג של הממשלה. לא רק שהיא לא עברה, היא נפלה, אז אולי כדאי שהממשלה תעשה את מה שהיא צריכה לעשות ותשלח לכאן נציג. בבקשה, גברתי. 
       
יולי תמיר (העבודה - מימד - עם אחד):
       
       מדובר בהצעת חוק מאוד בעייתית, שבסופו של יום מרעה באופן ניכר דווקא את מצבם  של החפים מפשע. צריך להבהיר על מה הוויכוח. אין ויכוח – לפחות לא ביני לבין חבר הכנסת איתן  על הצורך להילחם בטרור. העניין הזה, בעיני, הוא נתון, שבחיים שלנו, כאן, הוא מובן מאליו. השאלה שהחוק הזה עוסק בה היא שאלת הפיצוי לאנשים שנקלעו לאזור עימות - ותיכף אני אומר משהו על ההגדרה של "אזור עימות", כי כאן, בעיני, עיקר הבעיה של החוק - ונפגעו בהיותם באזור זה. והשאלה היא אם אנחנו חייבים לשלם להם פיצויים או לא. 
       
       נדמה לי, וכאן אני אומרת את זה לחבר הכנסת איתן, נדמה לי שגדולתה של מדינת ישראל בכך שהיה ונפגע - העלינו בוועדה את הדוגמה, שנדמה לי שכאבה לי וודאי גם לך - של הילד מוחמד א-דורה, שלפי כל ההגדרות שלנו היום, לא היה אביו יכול לקבל בעבורו פיצוי, כי הוא היה באזור עימות. התיאור של מה שהיה באותה צומת: היה עימות, היו יריות, היה חשש לתקיפה, היתה אי-ודאות. לי, ונדמה לי שכך כולם צריכים להרגיש – זה מפריע. אני לא רוצה להצטדק. קורים דברים כאלה במהלך עימותים מזוינים. אבל להגיד, אחרי שקורה דבר כל כך מזעזע, שאנחנו לא ניתן על זה פיצוי? למה? מה, מדינת ישראל לא יכולה להרשות לעצמה לפצות את המקרים האלה, שהם, יחסית בודדים - של פגיעה בחפים מפשע? או אולי רוצים להגיד פה משהו שמסתתר בין השורות, שיש המוני אנשים חפים מפשע שפגענו בהם? נדמה לי שזאת לא האמירה, ואם זאת האמירה – אז  רבותי, משהו נורא קורה כאן, עוד יותר ממה שנדמה לי. אבל אם האמירה היא שצה"ל משתדל כמיטב יכולתו לפעול באורח תקין, ומדי פעם חורג, בגלל נסיבות העניין – אז אנחנו נצא להגנת הפוגעים ולא ניתן אפשרות לאדם לתבוע פיצויים? 
       
       למה? מה ההיגיון שבזה? ומדינת ישראל תתמוטט כלכלית מ-1,000, נאמר, פלסטינים שיבואו ויתבעו נזיקין? מזה? על זה אנחנו חוסכים, פתאום? לא על הגדר, לא על ההתנחלויות, לא על הוצאת המתפנים מעזה - כל זה בסדר, יש אין-סוף כסף. על 1,000 הפלסטינים שאולי יבואו לתבוע נזיקין - זה הדבר שלא יעלה על הדעת שנכיר בו? 
       
       עכשיו, בחוק יש בעיה מבנית שצריך לתת עליה את הדעת. אכן, יש אפשרות לערער. לכאורה, מה יכול להיות יותר צודק מזה? יש חוק, יש כלל, ויש יוצאים מן הכלל. איך יודעים שמצב הוא יוצא מן הכלל? - פונים לוועדה. אבל בואו נתאר לעצמנו  לרגע, איך נראה הדיון בוועדה. הדיון בוועדה נראה כך: בא נציג הממשלה - דרך אגב, זה יכול להיות, עכשיו, בתיקון הנוכחי,  גם שישה  חודשים אחרי המעשה - ואומר זה היה אזור עימות. האזור שבו נפגע הפונה לקבלת פיצוי, האזור הזה הוא אזור עימות. מה אומר עכשיו הנפגע? הנפגע צריך להוכיח, מול דבריו של המפקד הצבאי, שההגדרה כאזור עימות של מפקד האוגדה או מפקד המרחב היתה שגויה, והוא, הפלסטיני שתובע, יודע טוב יותר מהמפקד שזה לא אזור עימות. 
       
       אם מישהו חושב שתביעה כזאת תעבור אי-פעם, אני מוכנה כבר עכשיו לעמוד פה ולהתנצל התנצלות רבתי בפני עם ועולם. אם פעם אחת יקבלו תביעה של פלסטיני נגד מפקד צבאי על הגדרת אזור כ"אזור עימות". 
       
יגאל יאסינוב (שינוי):
       
       למה בכלל אנחנו צריכים לקבל תביעות שלהם? אנחנו במלחמה - -  -
       
יולי תמיר (העבודה - מימד - עם אחד):
       
       למה בכלל? כי אנחנו נמצאים במצב שאנחנו לא רוצים להיות בו, שמפעם לפעם, בטעות, אנחנו פוגעים בחפים מפשע. 
       
יגאל יאסינוב (שינוי):
       
       - - -
       
יולי תמיר (העבודה - מימד - עם אחד):
       
       וגם אתה, חבר הכנסת יאסינוב, לא רוצה צבא ולא רוצה מדינה שמתעלמים מזכויות חפים מפשע. 
       
היו"ר חמי דורון:
       
       חבר הכנסת יאסינוב, אתה עכשיו מנהל דיאלוג. גבירתי, אני מבקש לא לנהל דיאלוג. תגידי את מה שיש לך לומר. זמנך קצוב.
       
יולי תמיר (העבודה - מימד - עם אחד):
       
       אני יודעת. תודה.
       
       חבר הכנסת יאסינוב, השאלה שהעלית היא, אם הם מפצים אותנו, והתשובה היא לא. האם אני אהיה בעד, כאשר תקום מדינה פלסטינית, שמדינת ישראל תתבע בשם כל הנפגעים שבה מהמדינה הפלסטינית פיצויים? כן. על סמך אותו עניין, על סמך אותו עיקרון בין-לאומי, אנושי וכללי, שכאשר נפגע מישהו שהוא חף מפשע אתה מנסה כמיטב יכולתך להקל על סבלו. אחרת, מה יקרה? אנחנו ניתן בעצימת עיניים או באמירה גלויה הצדקה למה שקרה. תחזור לסיפור של מוחמד א-דורה, ודרך אגב יכלו לקרוא לו גם "מנחם" וזה יכול - - -
       
היו"ר חמי דורון:
       
       עברתת את שמו.
       
יולי תמיר (העבודה - מימד - עם אחד):
       
       כן, עברתתי את שמו. זה יכול היה להיות גם בסיטואציות אחרות. אז מה אנחנו נגיד עכשיו? גם פגענו וגם ניערנו את ידינו?
       
       אני רוצה לסיים בזה שאפנה דווקא לחברי מהימין. בימים האחרונים אני שומעת לא פעם ולא פעמיים מחברי כנסת של הימין, גם אתמול - - -
       
מיכאל איתן (יו"ר ועדת החוקה, חוק ומשפט):
       
       חברת הכנסת תמיר, הביאי רק בחשבון שאם במקום מוחמד היה שם מנחם, גם הוא לא יכול היה לתבוע.
       
יולי תמיר (העבודה - מימד - עם אחד):
       
       לא. אם הוא אזרח ישראלי-יהודי?

מיכאל איתן (יו"ר ועדת החוקה, חוק ומשפט):
       
       לא, הוא לא יכול לתבוע.
       
יולי תמיר (העבודה - מימד - עם אחד):
       
       אז ההתנגדות שלי לחוק היא עוד יותר חמורה מזה.
       
מיכאל איתן (יו"ר ועדת החוקה, חוק ומשפט):
       
       הוא לא יכול לתבוע.
       
יולי תמיר (העבודה - מימד - עם אחד):
       
       אני לא בטוחה שהפרשנות הזאת נכונה - -
       
מיכאל איתן (יו"ר ועדת החוקה, חוק ומשפט):
       
       הוא לא יכול לתבוע.
       
יולי תמיר (העבודה - מימד - עם אחד):
       
       - - אבל יסתבר שבצומת הטראגי הזה היו נקלעים שני - - -
       
מיכאל איתן (יו"ר ועדת החוקה, חוק ומשפט):
       
       אם זה היה מנחם, הוא לא יכול לתבוע.
       
היו"ר חמי דורון:
       
       חבר הכנסת איתן, אתה תוכל לומר זאת מעל הדוכן בעוד שתי דקות.
       
יולי תמיר (העבודה - מימד - עם אחד):
       
       אם כך, חבר הכנסת איתן, ההסתייגות שלי כפולה ומכופלת, כי לפגוע בשני חפים מפשע בני עמים שונים זה לא יותר טוב מאשר לפגוע בחף מפשע אחד.
       
       חבר הכנסת איתן, העיקרון כאן הוא שקובע. העיקרון הוא שמדינה שמה לעצמה גבולות, וחלק מהגבולות שהיא יודעת שבאקראי וללא כוונת זדון היא עוברת אותם לפעמים והיא מוכנה לפצות בגין הפגיעה.
       
       אחזור לרגע למשפט שבו הופסקתי קודם, ואסיים בכך. אני אומרת שוב לחברי מהימין, שששים מאוד לקצץ בזכויות נפגעים אם הם לא שייכים לבני העם היהודי. אני אומרת לכם את מה שאתם אומרים לי בימים האחרונים: אם היינו יודעים שהכללים והחוקים האלה יופנו יום אחד נגדנו, היינו נוהגים אחרת. אני שומעת את האמירה הזאת השכם והערב.
       
רשף חן (שינוי):
       
       הרשות הפלסטינית - - -

יולי תמיר (העבודה - מימד - עם אחד):
       
       אני שומעת את אנשי הימין שבאים ואומרים לי: לו ידענו איזה שימוש אפשר לעשות בתקנות לשעת-חירום, היינו יוצאים נגדן. אז, אני אומרת לכם את הדבר הבא: שנים באתי לכאן כיושבת-ראש האגודה לזכויות האזרח, ובידי בקשה להסיר את התקנות לשעת-חירום. אתם אמרתם לא, כי לא חשבתם שזה יגיע אליכם. אם אתם עכשיו תיתנו יד לחוק הזה, חוק דרקוני ובלתי צודק, זה יגיע אליכם. ואז, אני אומרת לכם מראש: אל תבואו אלינו להתלונן, כי אתם יצרתם את המציאות הזאת - -
       
אליעזר כהן (האיחוד הלאומי - ישראל ביתנו):
       
       - - -
       
יולי תמיר (העבודה - מימד - עם אחד):
       
       - - ואתם תשלמו ואנחנו נשלם בעטיה מחיר כבד, ובדרך יישחקו החפים מפשע.
       
היו"ר חמי דורון:
       
       תודה רבה.  חבר הכנסת רשף חן, המסתייג האחרון בהצעת החוק הזאת, בבקשה. לאחר הסתייגות זו יעלה יושב-ראש הוועדה.
       
רשף חן (שינוי):
       
       אדוני היושב-ראש, חברי חברי הכנסת, גבירתי השרה, אני תמיד מתרשם מחדש מהיכולת של חלק מהדוברים לא להתבלבל מהעובדות. חברת הכנסת תמיר, אומר לך מהן העובדות כפי שאני רואה אותן. העובדה, כפי שאני רואה אותה, היא שמתנהלת מלחמה בין מדינת ישראל לבין - תקראי לזה איך שאת רוצה, הפלסטינים - רשות, מדינה, ישות או whatever. אין מלחמה שמתנהלת בזהירות סבירה. זו סתירה פנימית. יש מלחמה שמתנהלת בצורה חוקית או בלתי חוקית.

יולי תמיר (העבודה - מימד - עם אחד):
       
       חבר הכנסת חן, אותי חינכו אחרת. אותי חינכו על טוהר הנשק, על הטלת מגבלות - - - על ניסיון - - -
       
רשף חן (שינוי):
       
       חברת הכנסת תמיר, הנה, את רואה? זו בדיוק הדוגמה למה שאני לפחות מחשיב כאיזו מידה של היתממות. כשאתה שולח טנק לירות ולהרוס רכוש, זה בניגוד לפקודת הנזיקין, ולא יעזור כלום. אילו זה התקיים במדינתך, זה היה מעשה ביזארי לחלוטין. זה מעשה שיכול להיות בקונטקסט של המלחמה. בקונטקסט של המלחמה אנחנו לא מדברים על רשלנות ועל זהירות סבירה. אנחנו נותנים לאנשים כלי משחית כדי להרוג. אלא מה? - - -
       
יולי תמיר (העבודה - מימד - עם אחד):
       
       והכול מותר? אין גבולות?
       
רשף חן (שינוי):
       
       יש גבולות. הגבולות הם גבולות החוקי והבלתי-חוקי, המלחמה הפלילית והבלתי-פלילית. זה הגבול שקיים בעולם של מלחמה.
       
       החוק הזה מנסה להתמודד עם מצב אנומלי, שבו המלחמה מתנהלת בשטח שלכאורה ניתן לטעון לגביו שהוא כמו מדינת ישראל, כאילו שלחנו טנק לנסוע ברחוב דיזנגוף, ואיך אנחנו מתמודדים עם הסיטואציה הזאת. אי-אפשר להתמודד עם הסיטואציה הזאת. לכן, בצורה המינימלית האפשרית, באמת במידה רבה בהובלתו של יושב-ראש הוועדה, חבר הכנסת מיכאל איתן, אנחנו נדרשים להגדיר באופן מאוד מדויק ומאוד מצומצם שטח שהוא לא אזרחי אלא הוא שטח מלחמה. שטח המלחמה הזאת, אנחנו מחילים עליו את דיני המלחמה. 
       
       חברת הכנסת תמיר, דיני המלחמה - - -
       
יולי תמיר (העבודה - מימד - עם אחד):
       
       לא דיני מלחמה ולא - - -
       
היו"ר חמי דורון:
       
       חבר הכנסת איתן. חבר הכנסת יצחק לוי. חבר הכנסת איתן, אי-אפשר לנהל דיאלוג כזה. אם אתה רוצה, תשב לידו ועוד אפשר להבין זאת. מה זה?
       
רשף חן (שינוי):
       
       חברת הכנסת תמיר, דיני המלחמה הם שבמלחמה יש נפגעים שהם חפים מפשע. מדינה נלחמת, שנלחמת להגנת אזרחיה - -
       
יולי תמיר (העבודה - מימד - עם אחד):
       
       - - -
       
יוסף פריצקי (צל"ש - ציונות, ליברליות ושוויון):
       
       היא לא מפצה?
       
רשף חן (שינוי):
       
       - - ולא עוברת על החוק, לא עושה מעשים שהם אסורים, פליליים, לפי חוקי המלחמה - - - חבר הכנסת פריצקי, לא.
       
יולי תמיר (העבודה - מימד - עם אחד):
       
       איפה למדת משפטים?
       
רשף חן (שינוי):
       
       אני מציע לךָ להביא לי דוגמה אחת על מדינה שנלחמה מלחמה, פגעה בנפש או ברכוש בלי הפרת חוק, תוך כדי המלחמה, ושילמה פיצוי. תלך לאיזו מלחמה שאתה רוצה.
       
יוסף פריצקי (צל"ש - ציונות, ליברליות ושוויון):
       
       אני לא רוצה להגיד לך איזו מדינה עשתה את זה.
       
רשף חן (שינוי):
       
       תן לי דוגמה.
       
יולי תמיר (העבודה - מימד - עם אחד):
       
       חבר הכנסת פריצקי - - -
       
יוסף פריצקי (צל"ש - ציונות, ליברליות ושוויון):
       
       אני לא רוצה להגיד לך.
       
רשף חן (שינוי):
       
       אתה רוצה לדבר אתי על זו ששילמה על פשעי מלחמה, וזה ההבדל.
       
יוסף פריצקי (צל"ש - ציונות, ליברליות ושוויון):
       
       מה זה פשע מלחמה? בוא ולא ניכנס לזה. יותר טוב שלא ניכנס לזה.
       
רשף חן (שינוי):
       
       חבר הכנסת פריצקי, המלחמה היא לא פשע. ההגנה על האזרחים שלנו היא לא פשע.
       
יוסף פריצקי (צל"ש - ציונות, ליברליות ושוויון):
       
       אין לי ויכוח אתך.
       
רשף חן (שינוי):
       
       העובדה שייגרם נזק לרכוש ולנפש היא עובדה ידועה מראש שלא משלמים עליה פיצוי. לכן, החוק הזה עושה את האבחנה הנכונה ואומר: א. הגדרה ברורה של מצב מלחמה; ב. הוא מחריג ואומר: כן ישולם פיצוי היכן שהפגיעה היא תוצאה של עבירה פלילית. האמת היא, שהוא מרחיב ואומר  - למעשה, כל עבירה פלילית. במצב הזה כן ישולם פיצוי. כאן הבעיה שיש לי עם החוק, כי הדרך שבה זה נאמר היא שתהיה הרשעה חלוטה בהליך פלילי. מה שרוצה המחוקק לומר הוא, שאם מדובר בפגיעה זדונית, לא בפגיעה שהיא תוצאה של המלחמה, אם מדובר בחייל שהלך ועשה פשע מלחמה, אנחנו רוצים לומר - ולכן עליתי לכאן לדבר - ואנחנו אומרים בצורה הברורה ביותר שבמצב הזה מדינת ישראל לא רק שתשלח את החייל הזה לכלא, והיא תשלח אותו לכלא, אלא היא גם תשלם פיצוי למי שנפגע. החוק אומר את זה. אלא מה? הוא לא מתמודד בצורה מספיק ישירה, לטעמי, עם סיטואציה מסוימת, והיא מצב שבו אנחנו יודעים שהפגיעה היא תוצאה של פשע מלחמה או עבירה פלילית כזו או אחרת, אבל אנחנו לא מצליחים להעמיד מישהו לדין מסיבה כזו או אחרת. למשל: לא מצאנו את האשם המדויק.

זהבה גלאון (מרצ-יחד):
       
       אני שומעת אותך. אני פשוט לא מאמינה למשמע אוזני. אתה הכי גרוע שמכשיר את השרץ. לפחות אתן - - -
       
רשף חן (שינוי):
       
       חברת הכנסת זהבה גלאון, אני מודה - - -
       
היו"ר חמי דורון:
       
       חברת הכנסת זהבה גלאון, עמדת עשר דקות ואמרת את כל מה שהיה לך לומר.
       
זהבה גלאון (מרצ-יחד):
       
       אבל, אז עוד לא התעצבנתי על - - -
       
היו"ר חמי דורון:
       
       אז, תתעצבני בשלב הבא. יש לך עוד חוק. את אמרת שאת רוצה לשמור את רוח הקרב? אז בסעיף הבא תתעצבני על חבר הכנסת רשף חן, ופתרנו את הבעיה, ובא לציון גואל.
       
מל פולישוק-בלוך (שינוי):
       
       - - -

אראלה גולן (שינוי):
       
       - - -
       
יולי תמיר (העבודה - מימד - עם אחד):
       
       יש כאן בעיה. בסעיף הבא - - -
       
היו"ר חמי דורון:
       
       רבותי, אני מבקש. חבר הכנסת רשף חן, אתה מסיים את הזמן.
       
רשף חן (שינוי):
       
       כן, אבל תן לי זמן פציעות דקה.
       
היו"ר חמי דורון:
       
       לא דקה.
       
רשף חן (שינוי):
       
       אנשים דיברו פה 17 שעות.
       
היו"ר חמי דורון:
       
       לא. אנשים דיברו לפי מספר ההסתייגויות שיש להם, ולך יש הסתייגות אחת, ולכן הוקצבו לך חמש דקות. דיברת חמש דקות. אני מוסיף לך עוד חצי דקה. בבקשה.
       
רשף חן (שינוי):
       
       חברת הכנסת גלאון, אני מודה שבניגוד לך, אני נותן לעובדות לבלבל אותי, אני נותן למציאות לבלבל אותי. אני לא חי בעולם של אידיאולוגיה צרופה שמנותקת מהמציאות.
       
       חזרה לעניין ההסתייגות. חשבתי שצריך לקבוע שלא מספיק שיש ועדת חריגים. שאלתי: מה קורה כאשר לא נוכל להעמיד מישהו לדין, ונדע שנעברה עבירה? אמרו לי: בשביל זה יש ועדת החריגים. אמרו שזה ברור ומובן מאליו שבשביל זה קיימת ועדת החריגים. אני לא חושב שזה ברור ומובן מאליו, אני חושב שהיה רצוי לכתוב, שכאשר ועדת החריגים תיווכח שנעברה עבירה, והפגיעה היא תוצאה מהעבירה, אז חובה תהיה עליה לפצות את אותו אדם. תודה רבה. 
       
היו"ר חמי דורון:
       
       תודה רבה לחבר הכנסת רשף חן. חבר הכנסת איתן, יש פה משלחת שאנחנו רוצים לברך, ומייד אחר כך אקרא לך. 
       
       
דברי ברכה של היושב-ראש למשלחת חברי ועדת המודיעין של הפרלמנט הקוריאני
       
היו"ר חמי דורון:
       
       רבותי חברי הכנסת, אנו שמחים לקבל היום בביתנו משלחת של חברי ועדת המודיעין של הפרלמנט הקוריאני, שבאו להתארח בכנסת ובארצנו. הקוריאנים הם אחד העמים העתיקים  בהיסטוריה, ששמרו במשך אלפי שנים על קיום רצוף. לנו, כעם עתיק ששורשיו בני אלפי שנים, עם היודע לכבד את מורשת העבר שלו, יש יחס מיוחד לעם ייחודי זה.
       
       קוריאה, כישראל, ידעה את טעמה המר של המלחמה, הכאב, השכול וההרס והחורבן שהמיטה עליהם מלחמה אכזרית, שפרצה בקיץ 1950, לפני 55 שנים, פיצלה את חצי האי המאוחד לשניים, פצע שלמרות הזמן שחלף, לעולם לא יגליד. דרום-קוריאה, כמדינת ישראל, היתה לארץ מקלט לאחים מהגרים שנהרו אליה מהצפון ומצאו בית חם וסיוע לשיקום חייהם.
       
       העם הקוריאני שמר אמונים למדינת ישראל גם בימים קשים של האינתיפאדה. זרם התיירים, בעיקר התיירים הנוצרים, לא פסק באותם ימים, שעה שמדינות אחרות העדיפו לשלוח את התיירים שלהן לארצות אחרות. כולנו התפעלנו מ-2,500 בני קוריאה, שערכו אשתקד בחוצות ירושלים צעדה למען השלום. שמחתי לשמוע שבקרוב מאוד נזכה למצעד נוסף בבירתנו ירושלים. יש גם קוריאנים שעלו לכאן, למדו עברית, והם משמשים מדריכי תיירות, המוליכים את בני עמם בשבילי הארץ ונתיבותיה. 
       
       בין הכנסת לפרלמנט הקוריאני נטוו קשרי ידידות. בשני הפרלמנטים קיימות אגודות לידידות הדדית. אנחנו מברכים אתכם, ידידים שמרחוק הגיעו, לרגל בואכם אלינו, ומאחלים לכם ביקור פורה ומוצלח.
       
       
הצעת חוק הנזיקים האזרחיים (אחריות המדינה) (תיקון מס' 7), התשס"ה-2005
(קריאה שנייה וקריאה שלישית)
       
היו"ר חמי דורון:
       
       נעבור לשלב הבא. חבר הכנסת מיקי איתן, תשובתך על הצעת החוק. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אפרופו הברכות למשלחת הקוריאנית, אתם מעלים על דל דעתכם, שתושב קוריאה תמים, חף מפשע, שנפגע באמת מיפנים בעת שהם נלחמו בקוריאה, היה מגיש תביעה ביפן? היו צוחקים לו.
       
יולי תמיר (העבודה - מימד - עם אחד):
       
       אתה טועה, יש תביעות עכשיו.
       
מיכאל איתן (יו"ר ועדת החוקה, חוק ומשפט):
       
       התביעות הן בין המדינות, זה בסדר, ויכולות להיות. אני מדבר על מצב שהאזרח ילך למדינה השנייה ויתבע אותה. אתם יודעים למה זה אבסורד? יש היגיון גם באבסורד הזה. חברת הכנסת יולי תמיר, התביעה מבוססת על רשלנות, והרשלנות היא בניהול המלחמה. מאחר שהמלחמה היא מין פעילות מורכבת, וקשה מאוד להגיד מתי היתה הרשלנות תוך כדי זה שניהלו את המלחמה, כיוונו את הרובה לא בכיוון הנכון, הפגיזו לא את הבית הנכון, החברה הבין-לאומית התארגנה בנורמה כזאת, שהיא קבעה שכל מדינה שמנהלת מלחמה אינה יכולה להיתבע ברשלנות על-ידי מי שנפגע. ברור שמדובר כרגע על אנשים תמימים.
       
       אני רוצה לענות בצורה מסודרת, אחד לאחד, לחברי הכנסת. חברת הכנסת אתי לבני דיברה על הנוסח הראשון שהוגש לוועדה. חשוב שתבינו את ההבדל העצום בין הנוסח הראשון לבין מה שעומד לפנינו היום. בנוסח הראשון שהממשלה הביאה נאמר כך: "על אף האמור בכל דין, אין המדינה אחראית בנזיקין לנזק שנגרם לתושב אזור עימות". כלומר, השלילה "אין אחראית בנזיקין לנזק שנגרם לתושב". התושב, בהיותו תושב, הופך לחסר יכולת תביעה כלפי המדינה. זאת היתה אמירה גורפת מאוד, כי לא מדובר על השאלה האם זה נזק כזה או אחר, אלא כל תושב של אזור עימות,  במסגרת המעשים שנעשו, בתוקף היותו תושב, לא יכול היה לתבוע. כלומר, אם היה תושב תל-אביב ותושב אזור העימות, תושב תל-אביב יכול היה לתבוע, תושב אזור העימות לא יכול היה לתבוע.
       
       מחקנו את זה והשתמשנו בנוסחה שאומרת, ששר הביטחון יכול להוציא תעודה רק לגבי מקום ומעשים שנעשו - ועל זה נלחמתי, ועל זה לא נתתי להצעה לעבור אלא אם זה יוכנס - במסגרת עימות. עימות גם הוא מוגדר בחוק. נתתי הגנה, לא כמו שהיה קודם שתושב אזור לא יכול היה לתבוע. הוא יכול לתבוע, אבל ההגנה חלה על המסגרת של העימות. כשכוחות צה"ל נלחמים יש הגנה.
       
       עכשיו נדבר על המוסר שמאחורי הדברים האלה. שמעתי את חבר הכנסת טלב אלסאנע אומר כמה פצצות נפלו, כמה אנשים חפים מפשע נפגעו מפצצות של טנקים. חברת הכנסת זהבה גלאון וחברת הכנסת יולי תמיר אמרו: אנשים חפים מפשע נפגעו, מסכנים, הולכים היום עם קביים, ילדים. מגייסים תמיד את המקרים שמזעזעים את כולנו. אומרת חברת הכנסת יולי תמיר: אנחנו, כאנשים הומניים, אין מקום שנפצה אותם?
       
       אסביר מה התשובה על השאלה הזאת. דבר ראשון, לבי אינו גס בשאלה ובאתגר להשיב עליה. נקודה שנייה, החוק אינו מונע, אבל לא נותן להם זכות קנויה. הוא מקים ועדת חריגים והוא מאפשר, אבל לא נותן זכות קנויה. אסביר מדוע זה צודק שלא תהיה זכות קנויה. יושב לו מר שחאדה בעזה. מתכנן, מדריך, מבצע, שולח טרוריסטים לחסל, לפגוע, בוחר מטרות אזרחיות. הוא פושע מלחמה. הוא בוחר מקומות אזרחיים, בעיקר מקומות שיש שם ילדים, דיסקוטקים, בתי-ספר. לא בוחל בשום אמצעי. אותו מר שחאדה, עם כל הכבוד לכולכם - - - 
       
עסאם מח'ול (חד"ש-תע"ל):
       
       אתה מגן על מי שעושה אותו דבר.
       
מיכאל איתן (יו"ר ועדת החוקה, חוק ומשפט):
       
       אותו מר שחאדה, עם כל הכבוד, לא יושב תחת שליטת ישראל, הוא לא יושב במקום שצה"ל נמצא. מי שנמצא במקום, מי שאחראי לכך שהוא נמצא שם ועושה את מה שהוא עושה זה הרשות הפלסטינית. נכון, היתממתם פה, אמרתם: זאת לא מדינה. אבל אותה רשות פלסטינית נותנת לו מחסה, נותנת לו את התנאים, אינה אוסרת אותו, אינה פוגעת בו, אינה מבודדת אותו, וגרים שם אנשים. הוא משתמש במחסה האזרחי, והאזרחים שנמצאים שם נותנים לו גיבוי ומחסה. 
       
       צריך לעצור אותו, יש לנו פעולת מלחמה. הוא הכריז עלינו מלחמה, לא אנחנו עליו, הוא שולח לנו טרוריסטים. מדינת ישראל נמצאת במצב מלחמה מולו, מול שכמותו, מול הארגונים שלו ומול מי שנותן לו מחסה. יש פעולה מלחמית, צה"ל שולח מטוס. יש שיקול, אנחנו חייבים לכלכל את מעשינו, ואם אנחנו מגיעים למסקנה, שפעולה מלחמתית תגרום לאובדן אזרחים בהיקף ניכר, אנחנו לא שולחים את המטוס. אבל, שלחו מטוס ויש מעשה רשלנות ולפעמים גם טועים. זרק המטוס פצצה כדי לחסל את שחאדה. נפגעו חפים מפשע. עכשיו השאלה היא, אם נוצרה עילת נזיקין נגד מדינת ישראל. אמרתי כבר קודם: אם באותו בית לא היה עבדאללה אלא היה עובדיה, יהודי שהגיע לשם, והוא נפגע, אין לו עילת תביעה נגד מדינת ישראל, כי המדינה מנהלת פעולת מלחמה, ונפגעים בה חפים מפשע. 
       
       חברת הכנסת יולי תמיר, את יודעת כמה חפים מפשע נהרגים בכל מלחמה? אירופה מלאה - - -
       
טלב אלסאנע (רע"ם):
       
       - - -

היו"ר חמי דורון:
       
       חבר הכנסת טלב אלסאנע, לא הפריעו לך כשדיברת מעל הדוכן.
       
יובל שטייניץ (הליכוד):

       - - -
       
היו"ר חמי דורון:
       
       חבר הכנסת שטייניץ, אני צריך לקרוא אותך לסדר?
       
טלב אלסאנע (רע"ם):
       
       - - -
       
היו"ר חמי דורון:
       
       חבר הכנסת אלסאנע, אני קורא אותך לסדר פעם ראשונה.
       
מיכאל איתן (יו"ר ועדת החוקה, חוק ומשפט):
       
       המשפט הבין-לאומי קובע כעבירה פלילית מצבים שבהם בוחרים מטרות אזרחיות, גם תוך כדי מלחמה. אבל, כאשר המטרה הנבחרת היא צבאית ותוך כדי כך יש פעילות שגורמת לקורבנות חפים מפשע, הפעילות הזו אינה פלילית, וגם במקרים שיש פעילות פלילית, לא קמה חובת נזיקין נגד המדינה שממנה יצאו האנשים שביצעו את המעשים.
       
יוסף פריצקי (צל"ש - ציונות, ליברליות ושוויון):
       
       אם זה המצב, למה החוק הזה?
       
מיכאל איתן (יו"ר ועדת החוקה, חוק ומשפט):
       
       חבר הכנסת פריצקי שואל למה צריך את החוק, אם זה המצב. המצב הוא שכאשר אנו, מדינת ישראל, נמצאים מול הרשות הפלסטינית, המצב לא מוגדר במאה אחוז. אני מודה, הם לא מדינה, אך יש היגיון שיש לנו מקרה מיוחד. אנו במצב שיש רשות פלסטינית. האם כשאנו תוקפים את מפקדות ארגוני הטרור בעזה אנו דומים יותר למצב מלחמה או אנו דומים יותר לפעולת שיטור נגד מפגינים? ולכן היה צורך בחוק, כי החוק ברמת העיקרון אינו שולל, כפי שרצתה המדינה בתחילה, אינו סוגר את בתי-המשפט. הוא רק אומר שפעולה מלחמתית, אנו מייבאים ומגדירים ומצמצמים אותה. היא לא כל הזמן. היא רק במסגרת העימות כשיש עימות. ואצלנו יש מצב לא נורמלי, שבו אנו אומרים: מעבר מסוים, למשל מעבר א-ראם, עוברים שם אלפי פלסטינים. אנו אחראים שהם יקבלו את זכות המעבר הזאת, ואם אנו עושים משהו לא בסדר, נשלם פיצויים, זה מוכר, ומקובל על כולם. אך אם היתה התקפה מחבלים והיו שם חילופי יריות ותוך כדי חילופי יריות המפקד נתן הוראה לירות במחבל וזה לא היה המחבל, והוא עשה זאת ברשלנות, הפעולה הזאת מוגנת, כי אי-אפשר לנהל מלחמה על-פי דיני הרשלנות.
       
       בכל אופן, ישאל מי שישאל: מיכאל איתן, מכונית נוסעת רודפת אחרי מחבלים, שני ילדים עברו את הכביש – פלסטיני וילד ישראלי יהודי. שניהם נדרסים, לשניהם אין עילת תביעה נגד המדינה, אלא מה יש כן? הילד היהודי יפנה לקרן לתגמולים לנפגעי פעולות איבה, המדינה אינה אחראית בנזיקין, הוא יקבל תגמולים. הילד הפלסטיני יצטרך ללכת לוועדת החריגים. המדינה לא אחראית גם כלפיו, אך יצרנו מנגנון שבמקרים שאנו מרגישים, שגם בזמן מלחמה - מתוך היותנו מדינה מוסרית מתחשבת - אף שאנו לא אחראים בנזיקין, אנו נהיה מוכנים. 
       
       ולטלב אלסאנע ולכל החברים הנהדרים שמדברים על החפים מפשע שנפגעים ומי ישלם להם, למה אתם לא דואגים לתמימים - - -
       
טלב אלסאנע (רע"ם):

	- - - 
       
היו"ר חמי דורון:
       
       חבר הכנסת טלב אלסאנע, קראתי אותך לסדר פעם ראשונה. אני קורא אותך לסדר פעם שנייה.
       
מיכאל איתן (יו"ר ועדת החוקה, חוק ומשפט):
       
       בדמעות תנין בכה חבר הכנסת טלב אלסאנע - כמה פצצות נפלו, כמה אנשים חפים מפשע נפגעו על ידי צה"ל. למה לא שאלת, כמה חפים משפע נהרגו על-ידי הטרור? מי ישלם לשקם את האנשים האלה? מי ישלם פיצויים? ממשלת ישראל, לטעמי, בצורה לא ראויה, במקום לתבוע, היא עוד מעבירה כספים לרשות הפלסטינית. הרשות הפלסטינית אחראית לכך שחלקים מכוחותיה המאורגנים - - -
       
טלב אלסאנע (רע"ם):

	- - -
       
מיכאל איתן (יו"ר ועדת החוקה, חוק ומשפט):
       
       עם כל הכבוד, הרשות הפלסטינית שלא נגועה ברשלנות לכך שכוחותיה ירו ופגעו בחפים מפשע, היא נגועה בכך שהיא כיוונה, עזרה, מימנה. ממשלת ישראל לא לוקחת את הכספים שעלה לנו לשקם את האנשים ולתת להם פיצויים ולתת להם כיסאות שיוכלו לנוע, כי אין להם רגליים, ולשקם אותם. מי מממן את זה? אנחנו. אז במקרה מלחמה, כשיש מלחמה - מי יממן את החפים מפשע, שלבי אתם? יש להם קהילה, יש להם רשות; אנו עוד מעבירים להם גם כסף. במקום לקנות כלי נשק, להילחם אתנו, במקום לעודד טרור, שייקחו את הכסף הזה וישקמו את הנפגעים שלהם.
       
עסאם מח'ול (חד"ש-תע"ל):

	- - - 
       
מיכאל איתן (יו"ר ועדת החוקה, חוק ומשפט):
       
       במדינות שנלחמות יש מצב שכל מדינה צריכה לדאוג לאוכלוסייה החפה מפשע שנפגעה בתחומיה. ואם יהיה יום אחד הסכם בין המדינות, יכולים לעלות כל מיני נושאים - יש תקדימים לכך במשפט הבין-לאומי; אבל אז זה בא במסגרת הסכמים בין מדינה למדינה. אין תקדים למצב שבו מדינה פותחת את שערי בתי-המשפט שלה לתביעות נזיקין של אנשים שנפגעו כחפים מפשע כדי לתבוע את הצבא שנלחם, צבא של אותה מדינה.
       
       אני רוצה לומר משהו - - -
       
טלב אלסאנע (רע"ם):
       
       אתה לא משכנע.
       
יוסי שריד (מרצ-יחד):
       
       אתה מוכרח לקצר, לא יכול להיות שבשלב זה תדבר שעה.
       
מיכאל איתן (יו"ר ועדת החוקה, חוק ומשפט):
       
       חבר הכנסת שריד, אתמול העברתי שש הצעות חוק, זה לקח לי בערך שעתיים. למה אני מאריך בדיבור עכשיו? הרוב המכריע, 90% מהמסתייגים, היו אנשים שעלו לכאן - א. אמרו דברים לא מדויקים; ב.- - -

קריאה:
       
       - - -
       
מיכאל איתן (יו"ר ועדת החוקה, חוק ומשפט):
       
       רגע, רגע אחד, עם כל הכבוד, אני פותח את אמצעי התקשורת - מתנהל מסע הסתה נגד החוק הזה. אני לא מדבר על ביקורת. ביקורת בעיני היא לגיטימית וראויה. מה ההבדל בין ביקורת להסתה? שאנשים מסרבים לקרוא את החוק, מסרבים לראות את העובדות, וצועקים בססמאות: זה חוק מפלה בין דם לדם. דברים שאין להם שחר. 
       
טלב אלסאנע (רע"ם):
       
       זה חוק התרת הדם.
       
יוסי שריד (מרצ-יחד):
       
       חבר הכנסת איתן, אני מקשיב לך 20 דקות, תאמין לי, אתה לא עוזר לחוק. הנימוקים שלך ממש לא עוזרים לחוק.
       
מיכאל איתן (יו"ר ועדת החוקה, חוק ומשפט):
       
       חבר הכנסת שריד, כל אחד מאתנו זכאי לעזור לחוק. שמעתי איך חברת הכנסת זהבה גלאון עוזרת לחוק, אני רוצה לעזור לו בדרך אחרת. שמעתי את טלב אלסאנע, שמעתי פה את אחמד טיבי, שמעתי את חבר הכנסת האובייקטיבי, ברכה, ושמעתי את חבר הכנסת עסאם מח'ול; גם לי מגיע לענות. גם לי מותר לאזן את הדברים.
       
היו"ר חמי דורון:
       
       חבר הכנסת איתן.
       
מיכאל איתן (יו"ר ועדת החוקה, חוק ומשפט):
       
       לא ראיתי אותך בא לכאן ואומר להם: חברים, כולכם חוזרים כמו פטיפון על ססמאות ודמגוגיה.
       
היו"ר חמי דורון:
       
       חבר הכנסת איתן. חבר הכנסת איתן, אני יודע שאתה יכול לדבר גם 11 שעות - - 
       
טלב אלסאנע (רע"ם):
       
       את השרץ הזה אי-אפשר להכשיר גם בנאום של עשר שעות.
       
היו"ר חמי דורון:
       
       - - אבל יש לנו סדר-יום ארוך מאוד. אני מבקש, קודם כול, אל תנהל דו-שיח עם כל אחד ואחד, זה לא בסדר.
       
צבי הנדל (האיחוד הלאומי - ישראל ביתנו):
       
       מיכאל איתן, אנחנו רוצים להצביע, השתכנענו.
       
אחמד טיבי (חד"ש-תע"ל):
       
       זה חוק שחור משחור.
       
היו"ר חמי דורון:
       
       חבר הכנסת טיבי, אני מבקש לא להפריע. אמרת את שלך, כולם שמעו. אני מבקש לא להפריע, לתת לחבר הכנסת איתן לסיים את דבריו.
       
אברהם בייגה שוחט (העבודה - מימד - עם אחד):
       
       תעשה מסיבת עיתונאים.
       
היו"ר חמי דורון:
       
       אל תענה להם. תעשה קצר, ונגמור. אני רוצה לעבור להצבעה. זה לא מוסיף שום דבר.
       
מיכאל איתן (יו"ר ועדת החוקה, חוק ומשפט):
       
       החוק הזה לא נוח, כי המצב לא נוח, אבל הוא דורש הסבר, ואנחנו לא מתביישים בו. אני לא מתבייש בו, וחברי לא מתביישים בו.
       
       אני רוצה דקה לשלוש הערות. הראשונה, הגבלת הזמן על הכרזה של שטח כאזור עימות. בגרסה המקורית אפשר היה להכריז ללא הגבלת זמן. קבענו בחוק שהכרזה על אזור עימות צריכה להתבצע בתוך 90 יום.
       
ג'מאל זחאלקה (בל"ד):
       
       90 יום ממתי?
       
מיכאל איתן (יו"ר ועדת החוקה, חוק ומשפט):
       
       90 יום מיום שאדם הגיש בקשה לפיצוי.
       
ג'מאל זחאלקה (בל"ד):
       
       אדם מגיש בקשה אחרי שנה - - - תסביר לאנשים, אתה מאחז עיניים. תסביר לאנשים את האמת.
       
היו"ר חמי דורון:
       
       חבר הכנסת איתן, אתה שוב נכנס למשא-ומתן, למה אתה מנהל משא-ומתן?
       
מיכאל איתן (יו"ר ועדת החוקה, חוק ומשפט):
       
       המצב לפני ההצעה היה שאדם הגיש הודעה ובקשה לתביעה, לא היו חייבים לענות לו. היום המצב שיש חובה, ויש חובה להכריז בתוך 90 יום מיום שבו הוגשה התביעה. 
       
       קבענו את הרכב ועדת החריגים, וקבענו את החובה וההגבלה בזמן לגבי הזמן שבו תוקם ועדת החריגים ותוכל לפעול. 
       
       הוספנו חריג של עבירה בעבירות. בכל מצב שבו הורשע איש ביטחון בגרימת נזק, שיש בעבירה הזאת זדון, המדינה לא תשלח את התובע אל אותו אדם, אלא תהיה מוכנה לעמוד ולפצות את התובע, מתוך הבנה שהיא יכולה לחזור אל מי שביצע את הנזק ולתבוע ממנו.
       
       לסיכום, אני רוצה לומר: אנחנו לא נותנים שום אישור, שלא יתפרש כדבר הזה, למישהו, לבצע איזו פעולה של חריגה מסמכות, חריגה מהוראות הצבא, נטילת דין לידיים, וביצוע פעולות שיש בהן פגיעה ברכוש או בגוף של אנשים, לרבות אנשים שבהם אנחנו נלחמים. הכול צריך להיעשות במסגרת החוק והוראות הצבא.
       
עבד-אלמאלכ דהאמשה (רע"ם):
       
       החוק הזה בא להכשיר את השרצים האלה בדיעבד. 
       
מיכאל איתן (יו"ר ועדת החוקה, חוק ומשפט):
       
       אנחנו מוכנים - - -
       
עבד-אלמאלכ דהאמשה (רע"ם):
       
       אזור עימות – הכול כשר.
       
מיכאל איתן (יו"ר ועדת החוקה, חוק ומשפט):
       
       אנחנו מוכנים ללכת לפנים משורת הדין ולדון במקרים על בסיס מוסרי ועל בסיס של חסד - -
       
עסאם מח'ול (חד"ש-תע"ל):
       
       אל תזכיר את המלה מוסרי בחוק הזה.
       
מיכאל איתן (יו"ר ועדת החוקה, חוק ומשפט):
       
       - - אנחנו לא מקבלים את הצביעות הזאת, שעל-פיה מנסים לייחס לנו אחריות בנזיקים, כשהיא לא קיימת בשום מקום, בשום מקרה אחר בהיסטוריה האנושית. 
       
היו"ר חמי דורון:
       
       תודה רבה לחבר הכנסת מיקי איתן, יושב-ראש ועדת החוקה, חוק ומשפט.
       
עבד-אלמאלכ דהאמשה (רע"ם):
       
       שום חוק לא - - -
       
היו"ר חמי דורון:
       
       חבר הכנסת דהאמשה, אני מבקש. אנחנו עוברים להצבעות. חבר הכנסת מיקי איתן. רבותי חברי הכנסת, אנחנו עוברים להצבעות.
       
       לשם החוק, אין הסתייגויות, ולכן אנחנו מצביעים על שם החוק כנוסח הוועדה.

הצבעה מס' 3
       
בעד שם החוק – 45
 נגד – 14 
נמנעים – אין
       
היו"ר חמי דורון:
       
       אנחנו שוב נצביע. אנחנו מצביעים על שם החוק, ללא הסתייגויות. 
       
גדעון סער (הליכוד):
       
       זה רץ לפני שאתה אומר על מה מצביעים.
       
היו"ר חמי דורון:
       
       זו פעם שנייה, חבר הכנסת סער, שאנחנו מצביעים על שם החוק.
       
הצבעה מס' 4
       
בעד שם החוק - 43 
נגד – 13
נמנעים – אין
שם החוק נתקבל.
       
היו"ר חמי דורון:
       
       43 בעד, אין מתנגדים. שם החוק - - -
       
קריאות:
       
       - - -
       
היו"ר חמי דורון:
       
       סליחה, 13 מתנגדים, אין נמנעים. ובכן, לסעיף 1, לסעיף 5ב המוצע, יש הסתייגות של חברי הכנסת. האם מישהו מחברי הכנסת רוצה להצביע על ההסתייגות?

מוחמד ברכה (חד"ש-תע"ל):
       
       להצביע.
       
היו"ר חמי דורון:
       
       ובכן, אנחנו מצביעים על הסתייגות לסעיף 5ב של חברי הכנסת מוחמד ברכה, עסאם מח'ול, אחמד טיבי, עזמי בשארה, ג'מאל זחאלקה, טלב אלסאנע, זהבה גלאון, אבשלום וילן, יוסי שריד, חיים אורון, רן כהן, רומן ברונפמן ואתי לבני. אנחנו מצביעים על ההסתייגות.
       
הצבעה מס' 5
       
בעד ההסתייגות- 13
נגד – 48 
נמנעים – אין
ההסתייגות של חברי הכנסת מוחמד ברכה, עסאם מח'ול, אחמד טיבי, עזמי בשארה, ג'מאל זחאלקה, ואסל טאהא, טלב אלסאנע, זהבה גלאון, אבשלום וילן, יוסי שריד, חיים אורון, רן כהן, רומן ברונפמן ואתי לבני לסעיף 1 (סעיף 5ב המוצע) לא נתקבלה.
       
היו"ר חמי דורון:
       
       ובכן, 48 נגד, 13 בעד, אין נמנעים, אני קובע שההסתייגות נפלה.
       
       ובכן, חבר הכנסת מיקי איתן, האם אתה רוצה שיצביעו על ההסתייגות שלך? אנחנו מצביעים על ההסתייגות של חבר הכנסת מיקי איתן באותו סעיף.
       
הצבעה מס' 6
       
בעד ההסתייגות- 8
נגד – 42 
נמנעים – 9
ההסתייגות של חבר הכנסת מיכאל איתן לסעיף 1 (סעיף 5ב המוצע) לא נתקבלה.
       
היו"ר חמי דורון:
       
       ובכן, בעד - 8, 42 נגד, תשעה נמנעים. גם ההסתייגות הזאת נפלה.

זהבה גלאון (מרצ-יחד):
       
       - - -
       
היו"ר חמי דורון:
       
       חברת הכנסת זהבה גלאון, את מפריעה באמצע הצבעה. אנחנו מצביעים על סעיף - - - 
       
זהבה גלאון (מרצ-יחד):
       
       מיקי, אתה רואה מה עשו לך החברים שלך?
       
היו"ר חמי דורון:
       
       אנחנו נעבור להסתייגות לסעיף 5ג. חברי הכנסת, האם אתם רוצים להצביע על ההסתייגויות? חבר הכנסת ברכה, מוותר?
       
מוחמד ברכה (חד"ש-תע"ל):
       
       להצביע.
       
היו"ר חמי דורון:
       
       ובכן, אנחנו מצביעים על ההסתייגות של חברי הכנסת עזמי בשארה, ג'מאל זחאלקה – סליחה, שאלתי את האיש הלא נכון. חבר הכנסת עזמי בשארה וחבר הכנסת ג'מאל זחאלקה, ההסתייגות היא שלכם. להצביע על זה?
       
זהבה גלאון (מרצ-יחד):
       
       מצביעים על כל ההסתייגויות. 
       
היו"ר חמי דורון:
       
       גברתי, את יכולה לדבר בשמך ובשם קבוצתך, לא בשם אחרים.
       
זהבה גלאון (מרצ-יחד):
       
       אני מדברת בשם הקבוצה.

היו"ר חמי דורון:
       
       לא, הקבוצה שלך מונה אך ורק את קבוצת מרצ-יחד.
       
       ובכן, אנחנו מצביעים על ההסתייגות לסעיף 5ג, של חברי הכנסת עזמי בשארה, ג'מאל זחאלקה. בבקשה.
       
הצבעה מס' 7
       
בעד ההסתייגות - 14
נגד - 52
נמנעים - 2
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 1 
(סעיף 5ג המוצע) לא נתקבלה.

היו"ר חמי דורון:
       
       ובכן, 52 נגד, 14 בעד, שני נמנעים - ההסתייגות נפלה. 
       
       הסתייגות של חבר הכנסת נסים זאב. אתה רוצה להצביע על ההסתייגות?
       
נסים זאב (ש"ס):
       
       מסיר. 
       
היו"ר חמי דורון:
       
       מסיר את ההסתייגות. הסתייגות של חברי הכנסת עזמי בשארה, ג'מאל זחאלקה וואסל טאהא. להצביע?
       
עזמי בשארה (בל"ד):
       
       כן.
       
היו"ר חמי דורון:
       
       אנחנו מצביעים. אנחנו מצביעים על ההסתייגות - - -
       
קריאות:
       
       על מה?
       
היו"ר חמי דורון:
       
       סליחה, עצרתי את ההצבעה. 
       
עמרי שרון (הליכוד):
       
       אני לא יודע על מה מצביעים. 
       
היו"ר חמי דורון:
       
       רק רגע, לא להתרגש. אדוני, אם אדוני לא יפטפט עם חבריו לשולחן ויקשיב - - -
       
קריאות:
       
       - - -
       
עמרי שרון (הליכוד):
       
       - - -
       
היו"ר חמי דורון:
       
       חבר הכנסת עמרי שרון, זה שאתה צועק, לא אומר שאתה צודק. אז אני מבקש ממך. זה שאתה צועק, לא אומר שאתה צודק. 
       
       אנחנו מצביעים על ההסתייגות של חברי הכנסת עזמי בשארה, ג'מאל זחאלקה וואסל טאהא, באותו סעיף, 5ג. הסתייגות נוספת, עליה אנחנו מצביעים, בבקשה. 
       
הצבעה מס' 8
       
בעד ההסתייגות - 14
נגד - 54
נמנעים - אין
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 1 (סעיף 5ג המוצע)
לא נתקבלה. 
       
היו"ר חמי דורון:
       
       54 נגד, 14 בעד - - -
       
קריאות:
       
       - - - לא, לא. זה לא התחלף. 
       
היו"ר חמי דורון:
       
       רבותי, אנחנו נצביע שוב על אותו סעיף, על אותה הסתייגות, כדי שלא תהיה בעיה. בבקשה, למען הסר ספק.
       
הצבעה מס' 9
       
בעד ההסתייגות - 14
נגד - 53
נמנעים - אין
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 1 (סעיף 5ג המוצע)
לא נתקבלה.
       
היו"ר חמי דורון:
       
       ובכן, 53 נגד, 14 בעד, אין נמנעים, גם ההסתייגות הזאת נפלה. 
       
       אנחנו עוברים להצבעה על ההסתייגות לסעיף 5ד. חברת הכנסת יולי תמיר, את רוצה הצבעה? 
       
יולי תמיר (העבודה - מימד - עם אחד):
       
       מסירה.
       
היו"ר חמי דורון:
       
       מסירה. אין הסתייגות. ובכן, אין הסתייגויות נוספות לסעיף 1, אנחנו מצביעים על סעיף 1 כנוסח הוועדה, בבקשה. 
       
הצבעה מס' 10
       
בעד סעיף 1 - 53
נגד - 16
נמנעים - אין
סעיף 1, כהצעת הוועדה, נתקבל.
       
       
היו"ר חמי דורון:
       
       ובכן, 53 בעד, 16 נגד, אין נמנעים, סעיף 1 כנוסח הוועדה התקבל.
       
       לסעיף 2 אין הסתייגויות, ולכן אנחנו מצביעים עליו. 
       
טלב אלסאנע (רע"ם):
       
       - - - שינוי וש"ס - קואליציה, אופוזיציה - לא יודע איך הם מצביעים. 
       
קריאות:
       
       - - -
       
היו"ר חמי דורון:
       
       לסעיף 2 אין הסתייגויות, נצביע עליו.
       
       
הצבעה מס' 11
       
בעד סעיף 2 - 47
נגד - 10
נמנעים - אין
סעיף 2 נתקבל.
       
היו"ר חמי דורון:
       
       ובכן, 47 בעד, עשרה נגד, אין נמנעים - סעיף 2, כנוסח הוועדה, התקבל. 
       
       לסעיף 3 יש כמה הסתייגויות. ההסתייגות של חברי הכנסת עזמי בשארה, ג'מאל זחאלקה ואסל טאהא וזהבה גלאון, להצביע?
       
קריאות:
       
       - - -
       
היו"ר חמי דורון:
       
       סליחה. חברת הכנסת זהבה גלאון.
       
זהבה גלאון (מרצ-יחד):
       
       להצביע. 
       
היו"ר חמי דורון:
       
       להצביע. אנחנו מצביעים על הסתייגות לסעיף 3, בבקשה. 
       
הצבעה מס' 12
       
בעד ההסתייגות - 14
נגד - 50
נמנעים - 1
ההסתייגות של חברי הכנסת עזמי בשארה, ג'מאל זחאלקה, ואסל טאהא וזהבה גלאון 
לסעיף 3 לא נתקבלה. 
       
היו"ר חמי דורון:
       
       נגד – 50, 14 בעד, נמנע אחד - ההסתייגות נופלת. 
       
       חברת הכנסת יולי תמיר - להצביע על ההסתייגות שלך?
       
יולי תמיר (העבודה - מימד - עם אחד):
       
       - - -
       
היו"ר חמי דורון:
       
       להצביע על ההסתייגות. ובכן, אנחנו מצביעים על ההסתייגות של חברת הכנסת יולי תמיר. הצבעה. 
       
הצבעה מס' 13
       
בעד ההסתייגות - 14
נגד - 51
נמנעים - 2
ההסתייגות של חברת הכנסת יולי תמיר לסעיף 3 לא נתקבלה. 
       
היו"ר חמי דורון:
       
       51 נגד, 14 בעד, שני נמנעים. ההסתייגות נפלה. 
       
אחמד טיבי (חד"ש-תע"ל):
       
       - - -
       
היו"ר חמי דורון:
       
       חברת הכנסת אתי לבני, את רוצה שיצביעו על ההסתייגות שלך?
       
אתי לבני (שינוי):
       
       מסירה.
       
היו"ר חמי דורון:
       
       מסירה את ההסתייגות. 
       
       ובכן, רבותי, אנחנו מצביעים על סעיף 3 כנוסח הוועדה, בבקשה. סעיף 3 כנוסח הוועדה.
       
הצבעה מס' 14
       
בעד סעיף 3, כהצעת הוועדה - 51
 נגד- 16
נמנעים - 1
סעיף 3, כהצעת הוועדה, נתקבל. 
       
היו"ר חמי דורון:
       
       51 בעד, 16 נגד, נמנע אחד, הסעיף עבר כנוסח הוועדה. 
       
       אנחנו מצביעים לתוספת הראשונה, שלגביה אין הסתייגויות. אנחנו מצביעים, רבותי. 
       
גדעון סער (הליכוד):
       
       על מה?
       
היו"ר חמי דורון:
       
       על התוספת הראשונה. 
       
הצבעה מס' 15
       
בעד התוספת הראשונה - 51
נגד - 13
נמנעים - 1
התוספת הראשונה נתקבלה. 
       
היו"ר חמי דורון:
       
       בעד - 51, נגד - 13, נמנע אחד - התוספת הראשונה עברה. 
       
       אנחנו חוזרים לסעיף 4, לגביו אין הסתייגויות, ואנחנו נצביע גם על סעיף 4, כנוסח הוועדה, רבותי. 
       
הצבעה מס' 16
       
בעד סעיף 4 - 55
נגד - 15
נמנעים - 1
סעיף 4 נתקבל. 
       
היו"ר חמי דורון:
       
       בעד - 55, 15 נגד, נמנע אחד, גם סעיף 4 עבר. 
       
       אנחנו עוברים לתוספת השנייה. יש הסתייגות אחת. חבר הכנסת רשף חן?
       
רשף חן (שינוי):
       
       להצביע.
       
היו"ר חמי דורון:
       
       להצביע על ההסתייגות. אנחנו מצביעים על ההסתייגות לתוספת השנייה. 
       
הצבעה מס' 17
       
בעד ההסתייגות - 22
נגד - 46
נמנעים - 2
ההסתייגות של חבר הכנסת רשף חן לתוספת השנייה לא נתקבלה.

היו"ר חמי דורון:
       
       ובכן, 46 נגד, 22 בעד, שני נמנעים, ההסתייגות נפלה. 
       
       אנחנו מצביעים על התוספת השנייה כנוסח הוועדה. 
       
הצבעה מס' 18
       
בעד התוספת השנייה, כהצעת הוועדה - 55
נגד - 14
נמנעים - 1
התוספת השנייה, כהצעת הוועדה, נתקבלה.  
       
היו"ר חמי דורון:
       
       55 בעד, נגד - 14, נמנע אחד, התוספת השנייה עברה על-פי נוסח הוועדה. 
       
       רבותי, אנחנו נעבור להצבעה בקריאה שלישית כנוסח הוועדה, כפי שאושרה בקריאה שנייה. 
       
הצבעה מס' 19
       
בעד החוק - 54
נגד - 15
נמנעים - 1
חוק הנזיקים האזרחיים (אחריות המדינה) (תיקון מס' 7), התשס"ה-2005, נתקבל. 
       
קריאות:
       
       - - -
       
עבד-אלמאלכ דהאמשה (רע"ם):
       
       הרצחת וגם ירשת. אתם לא מתביישים. 
       
היו"ר חמי דורון:
       
       54 בעד, 15 נגד, נמנע אחד. אני קובע שהצעת החוק עברה - - -
       
קריאות:
       
       - - -
       
היו"ר חמי דורון:
       
       חבר הכנסת גדעון סער, חבר הכנסת גדעון סער. חבר הכנסת דהאמשה. אדוני, אדוני סגן היושב-ראש. 
       
       
מסמכים שהונחו על שולחן הכנסת
       
היו"ר חמי דורון:
       
       הודעה לסגן המזכיר, בבקשה.
       
סגן מזכיר הכנסת דוד לב:
       
       ברשות יושב-ראש הישיבה אני מתכבד להודיע, כי הונחו היום על שולחן הכנסת - לקריאה ראשונה מטעם הממשלה: הצעת חוק שיפוט בתי-דין רבניים (נישואין וגירושין) (תיקון מס' 4) (בוררות וגישור), התשס"ה-2005, והצעת חוק שירות ביטחון (הוראת שעה) (תיקון מס' 9), התשס"ה-2005.
       
       לקריאה ראשונה מטעם חברי הכנסת: הצעת חוק עבודה נתמכת, התשס"ה-2005, של חבר הכנסת שאול יהלום. 
       
       וכן, שני לוחות תיקונים להסתייגויות להצעת חוק האזרחות והכניסה לישראל (הוראת שעה) (תיקון), התשס"ה-2005, ולהסתייגויות להצעת חוק לתיקון פקודת העיריות (מס' 104), התשס"ה-2005. 
       
       וכן, מסקנות הוועדה לזכויות הילד, בעקבות דיון מהיר בנושא: העסקת קטינות כנערות ליווי ובמופעי חשפנות בחופש הגדול, של חבר הכנסת יגאל יאסינוב. 
       
היו"ר חמי דורון:
       
       תודה רבה לסגן המזכיר. 
       

הצעת חוק הנזיקים האזרחיים (אחריות המדינה) (תיקון מס' 7), התשס"ה-2005
(קריאה שנייה וקריאה שלישית)

היו"ר חמי דורון:
       
       חבר הכנסת מיכאל איתן, בבקשה, דברי תודה.

מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אני מבקש להודות לכל מי שעמלו, טרחו והכינו את הצעת החוק הזאת. לפעמים היו רגעים מסוימים שהיה נדמה לי שהמאבק בחוק הזה הוא מעין המשך המאבק בטרור. היו ביקורות, היו ביקורות מוצדקות, היו תיקונים, אולי גם לא עשינו מלאכה מושלמת, אבל בסך הכול זהו חוק ראוי, טוב, מגן על המדינה וגם פותח פתח להידברות ולהבנה עם מי שנלחמנו בהם בתור אויבים ואנחנו רוצים לראות אותם בתור שכנים שלווים ומקיימים יחסים של שלום.
        
	אני חייב להודות, בראש וראשונה, לצוות המשפטנים, שבראשם אני רוצה לציין שניים - את עורכת-הדין תמר קלהורה ואת עורכת-הדין קרן ויינשל, על עבודה באמת מאומצת שנמשכה תקופה ארוכה בתנאים לא הכי נוחים, תוך צורך לעמוד חזק על הניסוח הנכון ועל הרצון להביא את החוק להשלמתו, כפי שנעשה. יחד עמן, לכל האחרים ברכה ותודה. 

היו"ר חמי דורון:
       
       תודה רבה לחבר הכנסת מיכאל איתן.
       
       בבקשה, אדוני היושב-ראש.
       

הצעת חוק בתי-משפט לעניינים מינהליים (תיקון מס' 15), התשס"ה-2005
[מס מ/77; "דברי הכנסת", חוב' ט"ו, עמ'    וחוברת זו, עמ'      ;  נספחות.]
(קריאה שנייה וקריאה שלישית)

היו"ר ראובן ריבלין:
       
       כבוד היושב-ראש, יש כאן הצעת חוק בקריאה שנייה ובקריאה שלישית בלי הסתייגויות, של חבר הכנסת יצחק לוי, שהיה יושב-ראש הוועדה. אם החברים מסכימים שאין הסתייגויות, נעלה אותה להצבעה עכשיו, כי פשוט החוק שאנחנו הולכים  לדון בו עכשיו הוא חוק שמשך הדיון בו רב. 

מל פולישוק-בלוך (שינוי):
       
       אולי אפשר להעביר אותו לסוף?

היו"ר ראובן ריבלין:
       
       על מה אתה מדברת?
       
       חבר הכנסת רשף חן, אתה מסכים? חבר הכנסת נסים זאב, האם אתה מבטל את הסתייגותך? אם כך, בבקשה.

גאלב מג'אדלה (העבודה - מימד - עם אחד):
       
       - - - 

היו"ר ראובן ריבלין:

	זה שנייה אחת. פשוט על הצעתך אנחנו נכנסים עכשיו לדיון של שעתיים, שלוש שעות, ואם אנחנו יכולים בהסכמה לבצע איזו פעולה, מדוע לא. תודה רבה, אדוני היושב-ראש.

היו"ר חמי דורון:
       
       רבותי, אנחנו ממשיכים בסדר-היום כפי שביקש היושב-ראש. נדון בהצעת חוק בתי-משפט לעניינים מינהליים (תיקון מס' 15), התשס"ה-2005, בקריאה שנייה ובקריאה שלישית. אין לחוק הסתייגויות, יציג את הצעת החוק חבר הכנסת יצחק לוי.

נסים זאב (ש"ס):

       יש הסתייגויות אבל לא מנמקים.

היו"ר חמי דורון:
       
       אתה הסרת אותה.

נסים זאב (ש"ס):
       
       אני לא מנמק.

היו"ר חמי דורון:
       
       אתה רוצה להצביע עליה?

נסים זאב (ש"ס):
       
       כן.

היו"ר חמי דורון:
       
       אין בעיה. חבר הכנסת נסים זאב הגיש הסתייגות, מבקש שיצביעו עליה ומוותר על זכות הדיבור. הגדרתי נכון?

נסים זאב (ש"ס):
       
       כן. בבקשה, חבר הכנסת יצחק לוי. 

יצחק לוי (בשם ועדת החוקה, חוק ומשפט):
       
       אדוני היושב-ראש, כנסת נכבדה, אני מודה ליושב-ראש הישיבה ולחברי הכנסת. אני מתכבד להביא היום בפני הכנסת את הצעת חוק בתי-משפט לעניינים מינהליים (תיקון מס' 15), התשס"ה-2005, אשר מתקנת את חוק בתי-משפט לעניינים מינהליים, התש"ס-2000, שנכנס לתוקף בחודש יוני 2000.

	אביא בפניכם את עיקרי החוק. החוק התקבל פה-אחד, מלבד שתי הסתייגויות של חבר הכנסת נסים זאב. עמדתי בראש ועדת המשנה שהכינה את החוק. החוק מכליל הרבה מאוד חוקים נוספים במסגרת חוק בתי-משפט לעניינים מינהליים. המגמה הכללית היא להקל על הבג"ץ ולהעביר עניינים מינהליים מהבג"ץ לבתי-משפט מינהליים. זה תהליך ארוך שהתחיל בשנת 2000, ועכשיו אנחנו ממשיכים אותו ועדיין אנחנו לא מסיימים אותו. כלומר, משרד המשפטים מכין בוועדה בראשות השופט זמיר עוד שורה של חוקים שנעביר אותם בבוא הזמן, גם הם בעניין עתירה או ערעור לבתי-משפט מינהליים.
	
	בחוק שלושה עניינים עיקריים: 1. הרחבת העניינים שעתירות עליהם מוגשות לבית-משפט לעניינים מינהליים, ויש כאן חוקים רבים שהעברנו; 2. כמה עניינים מינהליים שתיקנו; 3. הצעת החוק כוללת תיקונים מקיפים, והתיקון המרכזי שנעשה כאן הוא תיקון עקיף לחוק התכנון והבנייה, שבו הסדרנו הסדר חדש. 

       בנושא סגירת החצרים יצוין שהגענו להסכמה עם הממשלה, שהדבר יידון בהצעת החוק הבאה שתוגש בעניין הזה.

        כדי שלא לעלות עוד פעם לבמה, אדוני היושב-ראש, אני רוצה להודות לחברי הוועדה שהשתתפו עמי, ובעיקר ליועצת המשפטית תמי סלע, ואני מבקש מהכנסת להצביע בעד החוק ולקבל אותו בקריאה שנייה ובקריאה שלישית.  תודה רבה, אדוני.

היו"ר חמי דורון:
       
       מאחר שאין מסתייגים להצעת חוק זו, אנחנו נצביע.

נסים זאב (ש"ס):
       
       יש.

היו"ר חמי דורון:
       
       חבר הכנסת נסים זאב, אתה בכל זאת רוצה להצביע על ההסתייגות שלך?

נסים זאב (ש"ס):
       
	אני חושב שיש לי תמיכה.

היו"ר חמי דורון:
       
       חבר הכנסת נסים זאב, אתה רוצה להצביע על ההסתייגות שלך?
       
נסים זאב (ש"ס):
       
       אני מסיר.

היו"ר חמי דורון:
       
       רבותי, להצעת חוק בתי-משפט לעניינים מינהליים יש לוח תיקונים בסעיף 28, בפסקת משנה           (5)(3)(3), בסעיף 14(ג)(3)(2) המוצע. נא להביא את זה בחשבון.
       
       אנחנו מצביעים בקריאה שנייה על הצעת חוק בתי-משפט לעניינים מינהליים (תיקון מס' 15), התשס"ה-2005. חבר הכנסת נסים זאב הסיר את ההסתייגות.
       
הצבעה מס'  20
       
בעד סעיפים 1-45  – 26
נגד – אין 
נמנעים – 2
סעיפים 1-45 נתקבלו.

היו"ר חמי דורון:
       
       26 בעד, אין מתנגדים, שני נמנעים. הצעת החוק עברה בקריאה שנייה. אנחנו עוברים להצבעה בקריאה שלישית על הצעת חוק בתי-משפט לעניינים מינהליים (תיקון מס' 15), התשס"ה-2005.
       
       הצבעה מס' 21
       
       בעד החוק – 22
       נגד – אין
       נמנעים – 3
חוק בתי-משפט לעניינים מינהליים (תיקון מס' 15), התשס"ה-2005, נתקבל.

היו"ר חמי דורון:
       
       22 בעד, אין מתנגדים, שלושה נמנעים. חוק בתי-משפט לעניינים מינהליים (תיקון מס' 15), התשס"ה-2005, אושר וייכנס לספר החוקים.
       
       רבותי, אני מבקש לקבל את הסכמת הכנסת לשתי הצעות חוק שמונחות על סדר-היום שלנו ואין להן הסתייגויות: האחת זו הצעת חוק הפיקוח על עסקי הביטוח (תיקון מס' 15), והשנייה היא הצעת החוק לתיקון פקודת העיריות (מס' 104), התשס"ה-2005.

גדעון סער (הליכוד):
       
       פקודת העיריות?

היו"ר חמי דורון:
       
       לגבי הנושא של עובדים בכירים. זו ההצעה של חברי הכנסת מצנע ופורז.

גדעון סער (הליכוד):
       
       אין הסכמה.

היו"ר חמי דורון:
       
       אם אין הסכמה, נמשיך בסדר-היום כפי שהוא.
       

הצעת חוק האזרחות והכניסה לישראל (הוראת שעה) (תיקון), התשס"ה-2005 
[מס' מ/173; "דברי הכנסת", חוב' ל', עמ' ;  נספחות.]
(קריאה שנייה וקריאה שלישית)

היו"ר חמי דורון:
       
       רבותי, אנחנו עוברים לדיון בהצעת חוק האזרחות והכניסה לישראל (הוראת שעה) (תיקון). נוסף על ההסתייגויות הקיימות, יש לנו לוח תיקונים להסתייגויות. חבר הכנסת גאלב מג'אדלה, בבקשה להציג את החוק. 
       
גאלב מג'אדלה (יו"ר ועדת הפנים ואיכות הסביבה):
       
       אדוני היושב-ראש, גברתי השרה, מכובדי חברי הכנסת, אני מתכבד להביא בפניכם לקריאה שנייה ושלישית את הצעת חוק האזרחות והכניסה לישראל (הוראת שעה) (תיקון), התשס"ה-2005. בחוק האזרחות והכניסה לישראל (הוראת שעה), התשס"ג-2003, הוגבלה, במהלך תקופת תוקפה, האפשרות להעניק לתושבי יהודה, שומרון וחבל-עזה אזרחות לפי חוק האזרחות.
       
       הצעת החוק המונחת בפניכם מרחיבה את הסייגים ביחס לאוכלוסיות, אשר על-פי הערכת גורמי הביטחון הן בעלות פוטנציאל לסיכון ביטחוני מופחת, וזאת כדי להשיג את מטרתה של הוראת השעה מחד גיסא, אך להבטיח כי מטרה זו תושג באופן מידתי יותר, ומאריכה את תוקפה של הוראת השעה עד יום ב' בניסן התשס"ו, 31 במרס 2006. 
       
       אדוני היושב-ראש, לא סוד הוא כי הוראת השעה הזאת עברה שישה דיונים בוועדת הפנים, נשמעו כל הגופים והמשרדים השונים, היתה מעורבות פעילה של שרת המשפטים, חברת הכנסת ציפי לבני, היועץ המשפטי לממשלה, והוזמן לוועדה גם ראש השב"כ. גורמי הביטחון ונציגי הממשלה טענו מלכתחילה שתכליתו של החוק ביטחונית.
       
ג'מאל זחאלקה (בל"ד):
       
       טענו ושיקרו. ראש הממשלה אמר אחרת, שזה חוק דמוקרטי. 
       
גאלב מג'אדלה (יו"ר ועדת הפנים ואיכות הסביבה):
       
       חבר הכנסת זחאלקה, עכשיו אני אומר את מה שאני אומר. 
       
ג'מאל זחאלקה (בל"ד):
       
       גם אני אומר את מה שאני אומר. 
       
גאלב מג'אדלה (יו"ר ועדת הפנים ואיכות הסביבה):
       
       אתה תעלה בהסתייגויות ותגיד מה הם אמרו. לאורך כל הדיונים - היו שישה דיונים - נאמר שתכליתו של החוק ביטחונית, ואף-על-פי-כן ניסינו לעשות הקלות וסייגים בצד האזרחי, בזכויות הסוציאליות, בנושא הילדים ובנושא מעמד שר הפנים. עשינו כמיטב יכולתנו כוועדה במשאים ומתנים שניהלנו עם גורמי הממשלה השונים, בראשם שרת המשפטים. הצלחנו באופן חלקי, וההישגים שלנו התמקדו, אדוני היושב-ראש, רבותי חברי הכנסת, בנושא ילדים מגיל אפס עד 14. היו הישגים גם בגילים 14 עד 18, אבל היו יותר הישגים בגילים אפס עד עד 14. 
       
       החזרנו לשר הפנים את מעמדו, אחרי שבהצעת החוק המקורית היה לו מעמד יותר משפיע. אני תקווה שבעתיד ישרור שלום, שהוא המענה האמיתי, לדעתי, ולא שום הצעת חוק אחרת, כדי שלא נצטרך להאריך הוראת שעה כזאת או אחרת. אדוני היושב-ראש, היו הסתייגויות של חברי הוועדה, ואני אומר בנימה אישית שבעניין הזה עמדתי בהתלבטות קשה בין היותי יושב-ראש הוועדה ומילאתי את חובתי כחבר קואליציה שעומד בראשות ועדה לבין דעתי ותחושותי בעניין הוראת השעה. למען הגילוי הנאות אני אומר, שבוועדה הצבעתי נגד, ואני מתכוון להצביע נגד גם במליאה, אבל את חובתי כיושב-ראש ועדה מילאתי כלפי הממשלה וכלפי הכנסת. תודה רבה. 
       
היו"ר חמי דורון:
       
       תודה רבה לחבר הכנסת גאלב מג'אדלה. יש לנו מספר רב של מסתייגים. ההסתייגות הראשונה היא לשם החוק. חברי הכנסת מוחמד ברכה, עסאם מח'ול ואחמד טיבי, להלן קבוצת חד"ש-תע"ל, מי מביניכם רוצה לדבר, או כולכם? חבר הכנסת עסאם מח'ול, היות שאתה היחיד שנוכח כאן כרגע, אני מציע שתעלה. חברי הכנסת, יש מספר רב של הסתייגויות, ולכן אני מציע שנקבץ אותן וכל אחד ידבר עשר דקות. אני מציע שיהיו עשר דקות מקסימום לכל הסתייגות. בבקשה, אדוני. 
       
עסאם מח'ול (חד"ש-תע"ל):
       
       אני מציע רבע שעה, כי ההסתייגויות הן הסתייגויות אמיתיות. אני אנסה לצמצם. 
       
היו"ר חמי דורון:
       
       אני מודה לך. בבקשה, ראשון המסתייגים. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, זהו עוד חוק חסר בושה ומקומם שמגיע היום לשולחן הכנסת להצבעה, וזהו שלב נוסף בהידרדרות במדרון מהדמוקרטיה אל הפאשיזם ואל הגזענות. 
       
       אני יודע שחברי כנסת לפעמים מגלים רגישות למלים האלה, אבל כנראה גם הרגישות הזאת, הרגישות האמיתית שהיתה צריכה לבוא לידי ביטוי בבית הזה, הולכת ונעלמת. יש מתקפה ודהירה לחסל כל חלקה טובה, כל אופציה לזכויות אדם שמבצבצת מתוך מדיניות הכיבוש, מדיניות ההשפלה ומדיניות הפגיעה בעם הפלסטיני, רק על בסיס שייכות האדם לעם מסוים ולזה קוראים גזענות. 
       
       החוק הזה הוא חוק הדמוגרפיה. בעצם הוא אפילו לא חוק הדמוגרפיה, אלא חוק שמנסה להכשיר את השרץ אחרי שלוש-ארבע שנים שבהן הונהגה כאן, לא על-פי חוק אלא על-פי מדיניות ממשלה, מדיניות דמוגרפית שקבעה מי יכול להיכנס ומי יכול לשהות במדינת ישראל ובגבולותיה על-פי קריטריון דמוגרפי. מדיניות שקבעה מי יכול להצטרף למשפחתו ומי צריך להיקרע ממשפחתו על-פי עמדה דמוגרפית, על-פי עמדה גזענית ועל-פי שייכות לאומית של האדם שמדובר בו. 
       
       הצעת החוק הזאת באה להכניס אל החוק, לעגן בחוק, את המדיניות שנקבעה ואז נאמרה בגאווה, שזאת מדיניות שבאה להגן על המאזן הדמוגרפי במדינת ישראל, תוך הפצת שקרים לגבי מספר האנשים והנשים והילדים שכתוצאה מנישואין של פלסטיני או פלסטינית עם פלסטיני או פלסטינית אזרח מדינת ישראל, הם קיבלו אזרחות או קיבלו זכות לישיבת קבע במדינת ישראל.
       
       אני לא אכנס לפרטים האלה, אבל אני רוצה להגיד שכל הטענה שעומדת מאחורי החוק הזה כאילו הוא חוק ביטחוני, היא טענת שקר וכזב. יש כאן ניסיון נלוז להשתמש בכאבם של אנשים שנפגעו במדינת ישראל במשך ארבע השנים האחרונות בגלל מדיניות הכיבוש, בגלל מדיניות ההתכחשות לזכויות העם הפלסטיני, שהביאה לאינתיפאדה והובילה לפיגועים למיניהם, כשיש לנו עמדה חד-משמעית שאנחנו מתנגדים לפגיעה בחפים מפשע, באזרחים במדינת ישראל, אבל כל זה לא שייך, זה לא רלוונטי. מה שעומד על הפרק היום - שאלה אידיאולוגית, שאלה דמוגרפית, אמירה דמוגרפית, אחרי שהשיח הדמוגרפי, השיח הכהניסטי בעצם, שולט היום לא רק בשולי החברה הישראלית, בשולי הימין הסהרורי, אלא הוא בלב לבו של השלטון במדינת ישראל.
       
       זהו חוק כהניסטי, זהו חוק של ניצחון הכהניזם במדינת ישראל, ואנחנו מביאים את זה. ואם לפני 20 שנה חוקק חוק שמוציא את הכהניזם אל מחוץ לחוק, היום הכהניזם קובע את החוק במדינת ישראל וקובע את ההתפתחות ואת פניה של החברה הזאת. 
       
       ואני אומר שהטענה השקרית הזאת, שמסתתרים מאחוריה אנשים שהיו אמורים לכבד את מעמדם, כמו ראש הממשלה -  לפחות ראש הממשלה, אני צריך לומר עליו מלה אחת טובה, הוא בא ואמר שהחוק הזה הוא דמוגרפי, הוא בא ואמר שכאן עומדת השאלה הדמוגרפית - אז מה מביאים לנו חוק ואומרים לנו שיש כאן שאלה ביטחונית, וכל-כולו בנוי כאילו יש כאן שאלה ביטחונית.
       
       אני אשאל את זה אחרת. הגיע לוועדת הפנים ראש השב"כ, עם מצגת ועם הסברים ועם מספרים, ומה שלא תרצו. מה הוא הציג? על-פי הצגת הדברים שלו, דווקא בשנים שלא היה בהן איחוד משפחות, שהדלתות היו סגורות לגמרי, אטומות, על-ידי מדיניות של הממשלה, של שר הפנים - של אלי ישי בזמנו, שהתחיל את זה, והמשיכו בה - דווקא בשנים האלה שהכול היה אטום, היתה עלייה בפיגועים. 
       
       אבל עוד דבר - מהנתונים שהביא ראש השב"כ מתברר, שבהשוואה בין שנת 2005 לבין שנת 2004 או 2003, חלה ירידה אולי מ-45% או 47% של נפגעים כתוצאה מפעילות נשים מתחת לגיל 25, למשל, כפי שמביאים את זה בחוק - חלה ירידה מ-47% ל-2% ב-2005, וכמעט בכל קבוצה שמדבר עליה החוק, נראה שיש ירידה ב-2005. אז למה כשיש ירידה בפיגועים אתם מביאים את החוק הזה ולמה כשאתם מנהלים את המדיניות הזאת יש עלייה בפיגועים?
       
       אז מה הקשר? איך מתחברים הדברים? איך אתם משכנעים את התושבים שיושבים היום בבית ושומעים אותנו, שזה חוק ביטחוני באמת? איך? 
       
       דבר נוסף  - אנחנו רצינו להקשות על ראש השב"כ, שהביא והראה כמה הרוגים היו כתוצאה מאיזה פיגוע שהשתתפה בו אשה מתחת לגיל 25, או גבר מתחת לגיל 35. אנחנו שאלנו: אולי באותו היגיון תסביר לנו כמה אנשים, כמה הרוגים היו כתוצאה מפיגועים שגלגלו אותם וביצעו אותם משת"פים? משת"פים - משתפי פעולה עם הכיבוש, פלסטינים ששיתפו פעולה עם הכיבוש, והיו זרועו הימנית או זרועו הארוכה בתוך העם הפלסטיני. 
       
       אז הוא סירב לענות, הוא אמר: על שאלה כזאת אני לא אענה. אנחנו נענה אם הוא לא יענה. אנחנו נענה, ואנחנו נגיד שעשרות ישראלים נהרגו, נרצחו, כתוצאה מפיגועים שגלגלו אותם משתפי פעולה, ואותו ראש שב"כ מחפה עליהם היום ואותו חוק בא לחפות עליהם בהמשך. 
       
       אם זה חוק ביטחוני, אז תחליט איך אתה מגביל את כניסתם של המשת"פים ואת קבלתם כאזרחים. הוא לא מגביל. להיפך, הוא מכניס סעיף נוסף בתוך החוק, שאומר שגם משת"פים, בזכות היותם משת"פים, יכולים להיכנס - ואני הגשתי את ההסתייגות מתוך ידיעה שאותם משת"פים בעבר גלגלו והובילו פיגועים שהביאו לרציחתם, להריגתם, למותם, לשפיכת דמם, של עשרות ישראלים. 
       
       מי שדואג לדמם של הישראלים - שייתן תשובה. שייתן תשובה לקורבנות, למשפחות של קורבנות האוטובוס בחיפה, שייתן תשובה לקורבנות אוטובוסים אחרים שגלגלו אותם משת"פים.
       
       החוק הזה הוא לא חוק ביטחוני. החוק הזה קובע דבר אומלל, חוק גזעני, וחוק גזעני שקובע שגם השר - אין לו שיקול דעת - המדינה הזאת מוותרת על שיקול דעת, מוותרת על דעת בכלל. היא מחליטה להיות מדינה מטורפת עם החוק הזה.
       
       החוק הזה קובע שמי שאין לו זכות, גם למרות כל הסעיפים שנותנים איזה פתח בחוק הזה - זה פלסטיני שיש לו אבא, או אח, או בן, או בן-זוג, או קרוב משפחה, שעלול, שקשור באיזו צורה למישהו שהיה סיכון ביטחוני - ולפי ההגדרות של מדינת ישראל, של אותו היגיון של הממשלה הזאת, מתוך 5 מיליוני פלסטינים, כמה פלסטינים אין להם קרוב משפחה, או שנרצח, שנהרג, או שפוצץ ביתו, או שאין לו קרוב משפחה שהוא אסיר ואין לו מישהו שהוא מבוקש, ואין לו מישהו שמוחשד, ואין לו מישהו ששלטונות ישראל חושדים שהוא עלול - - -
       
       במובן הזה, החוק הזה בא להגיד שהעם הפלסטיני כעם, האדם הפלסטיני כפלסטיני, הוא לא יכול לקבל שום דבר מהאופציות האלה שכביכול החוק הזה - - -


היו"ר ראובן ריבלין:
       
       כמה זמן אתה צריך? אתה בדרך לסיים.

עסאם מח'ול (חד"ש-תע"ל):
       
       כן, שלוש דקות. 

היו"ר ראובן ריבלין:
       
       שלוש דקות זה היה הזמן שהוקצב לך מראש. עכשיו כמה אתה צריך עוד? שתיים-שלוש דקות? חבר הכנסת אורון, איך קרה שאין לך הסתייגות?

חיים אורון (מרצ-יחד):
       
       יש, בדף התיקונים. 

טלב אלסאנע (רע"ם):
       
       גם לי - - -

עסאם מח'ול (חד"ש-תע"ל):
       
       אני רוצה, אדוני, להוסיף עוד דבר. אני אנסה לסיים. אני אומר שזה חוק גורף, שזה חוק שבעצם מוציא אל מחוץ לאפשרות כל פלסטיני, באשר הוא פלסטיני, אבל אני אומר שהחוק הזה בא לא בגלל הפיגועים, לא בגלל הביטחון, אלא בא בגלל הרגיעה. 
       
       החוק הזה מובא היום מכיוון שאין פיגועים. כאשר היו פיגועים, האווירה אפשרה לממשלה להוביל את המדיניות שהיא הובילה, בלי חוק. כאשר הממשלה הזאת היתה צריכה לעמוד בפני בג"ץ ולהסביר את אי-המידתיות ואת האבסורד במדיניות הזאת, אז היא צריכה חוק שיגן עליה, והחוק הזה - אין לו אחיזה במציאות, אין לו אמת - - -

היו"ר ראובן ריבלין:
       
       הלוואי ואתה צודק.

עסאם מח'ול (חד"ש-תע"ל):
       
       אין לו אמת, אין לו בסיס - - -

היו"ר ראובן ריבלין:
       
       הלוואי ואתה צודק.

עסאם מח'ול (חד"ש-תע"ל):
       
       - -  חוץ מהבסיס הדמוגרפי, חוץ מהאובססיה הדמוגרפית ששולטת בבית הזה ושולטת בשיח הציבורי בישראל, ומובילים אותה בצורה בוטה, בצורה גזענית ביותר, שמאפשרת גם את החוק הזה, מאפשרת גם את החוק שהצבענו עליו לפני שעה קלה, וגם את החוקים האחרים שפוגעים בדמוקרטיה ומובילים את מדינת ישראל בכל מה שנוגע לזכויות האדם הפלסטיני, למדינה מטורפת, למדינה שלא רוצה להכיר בזכויות אדם, למדינה שחושבת שדמוקרטיה וזכויות אדם ואופציה לחיים ותקווה לשני העמים, היא דבר שצריך להסיר אותו מדרכה ולחסל אותו. 

היו"ר ראובן ריבלין:
       
       חבר הכנסת מח'ול, לישות הפלסטינית או למדינה שתהיה, אם תהיה, לא תהיה בעיה כזאת, כי בה לא יהיו יהודים. יגרשו את כולם מהאזור.
       
אחמד טיבי (חד"ש-תע"ל):
       
       מי יגרש אותם?
       
היו"ר ראובן ריבלין:
       
       היהודים יגרשו אותם. כלומר, יש לנו בעיה מובנית, ואני מסכים שיש לנו כאן דילמה לא פשוטה.
       
עסאם מח'ול (חד"ש-תע"ל):
       
       אדוני היושב-ראש, אני - - -
       
היו"ר ראובן ריבלין:
       
       בסך הכול, השמאל אומר שהכול מותר - -
       
ג'מאל זחאלקה (בל"ד):
       
       לרשות הפלסטינית אין בעיה. - - - נישאר יותר קרובים ליהודים.
       
היו"ר ראובן ריבלין:
       
       - - כי אנחנו רוצים מדינה יהודית. אתה מבין? מה זו מדינה יהודית? אני רוצה אותך במדינה הזאת.
       
קריאה:
       
       אם יש שאלה - - -
       
היו"ר ראובן ריבלין:
       
       אני רוצה אותך. אני לא יכול בלי לשמוע אותך כל שבוע לפחות ארבע פעמים, אף שיש לנו יום אחד שאני מצליח לוותר עליך לפי החלטת ועדת האתיקה.
       
עסאם מח'ול (חד"ש-תע"ל):
       
       ויתרנו כבר. זה היה אתמול.
       
היו"ר ראובן ריבלין:
       
       אתמול לא הייתי פה. אז יכול להיות שלא דיברת.
       
עסאם מח'ול (חד"ש-תע"ל):
       
       אל תזכיר לי נשכחות, כי אני מדבר על זה - - -
       
היו"ר ראובן ריבלין:
       
       אתה רואה שלא אמרתי לך אפילו כלום. אבל הנה, אני רוצה אותך פה. אני רוצה את חבר הכנסת בשארה פה. יכול להיות שאחד מכם רוצה רק אותי פה ואחרים - לא, אבל  יש לנו בעיה.
       
עסאם מח'ול (חד"ש-תע"ל):
       
       לא. אתה אסלי. אתה בסדר.
       
היו"ר ראובן ריבלין:
       
       יש לנו בעיה.
       
עסאם מח'ול (חד"ש-תע"ל):
       
       אתה יהודי-פלסטיני.
       
היו"ר ראובן ריבלין:
       
       יש לנו בעיה. רבותי, יש לנו בעיה. הבעיה היא גם לפטרונים וגם לאלה ש - - -
       
עסאם מח'ול (חד"ש-תע"ל):
       
       אבל, אדוני היושב-ראש, מתוך היכרות עם עמדותיך, אני מקווה שאתה לא מתכוון להעמיד אותנו, את חברי הכנסת הערבים שהזכרת - -

היו"ר ראובן ריבלין:
       
       יש פה - - - רבה.
       
עסאם מח'ול (חד"ש-תע"ל):
       
       - - במעמד של כובשים במדינת ישראל. אנחנו לא כובשים.
       
עזמי בשארה (בל"ד):
       
       זה נתון לדיון. אל תנסה אותו.
       
עסאם מח'ול (חד"ש-תע"ל):
       
       אנחנו לא במעמד של כובשים במדינת ישראל. אילו היינו במעמד של כובשים, היינו מנהלים משא-ומתן לסגת.
       
עזמי בשארה (בל"ד):
       
       פולשים. פולשים.
       
עסאם מח'ול (חד"ש-תע"ל):
       
       כן. פולשים.
       
מוחמד ברכה (חד"ש-תע"ל):
       
       כן, פולשים.
       
היו"ר ראובן ריבלין:
       
       יש כאלה - ותשאל את חבר הכנסת טלב אלסאנע - בין השבטים הבדואיים שיאמרו לך: מה פתאום? אלה לא פלסטינים.
       
מוחמד ברכה (חד"ש-תע"ל):
       
       יש חוק.


היו"ר ראובן ריבלין:
       
       אתה צודק.
       
מוחמד ברכה (חד"ש-תע"ל):
       
       יש חוק על פולשים.
       
היו"ר ראובן ריבלין:
       
       דרך אגב, בחוק הזה יש לפחות התקדמות אחת. היה לנו פה חבר כנסת שהשיא את בנו, וזה ממש חבר כנסת לתפארת, והייתי צריך פשוט לשאול מדוע ומה. יש פה דילמה קשה ביותר שהמצב מביא אותנו - - - אתם יודעים למי אני מתכוון.
       
עסאם מח'ול (חד"ש-תע"ל):
       
       אדוני היושב-ראש, בכל זאת, אני רוצה - - -
       
היו"ר ראובן ריבלין:
       
       עכשיו אני מבין שמגיל מסויים כבר אין מגבלה או - - - חבר הכנסת מג'אדלה, לא?
       
עזמי בשארה (בל"ד):
       
       יש מגבלה.
       
חיים אורון (מרצ-יחד):
       
       יש סמכות לשר.
       
מוחמד ברכה (חד"ש-תע"ל):
       
       שזה גיל לא רלוונטי.
       
היו"ר ראובן ריבלין:
       
       לא צריך להגזים ולומר "לא רלוונטי".

חיים אורון (מרצ-יחד):
       
       אדוני היושב-ראש - - -?
       
היו"ר ראובן ריבלין:
       
       לא. בסדר גמור.
       
עסאם מח'ול (חד"ש-תע"ל):
       
       לא. זה דווקא מעניין.
       
היו"ר ראובן ריבלין:
       
       נא לסיים עכשיו. עוד עשר דקות - - -
       
עסאם מח'ול (חד"ש-תע"ל):
       
       השאלה האחרונה שאני רוצה להגיד בשני משפטים - - -
       
היו"ר ראובן ריבלין:
       
       תשאל את השאלה, אבל אל תשיב את התשובה.
       
עסאם מח'ול (חד"ש-תע"ל):
       
       האם בכל זאת החוק הזה הוא צעד קדימה? אולי החוק הזה ייתן פתח לטיפול בכמה מקרים, אבל ברגע שהחוק הזה יעוגן וייחקק הוא ינציח את הבעיה והוא יאפשר למדינת ישראל להכשיר את האבסורד ואת השרץ הבלתי אנושי הזה שנקרא חוק האזרחות.
       
       אנחנו בעד חוק שיגדיר באילו תנאים אדם יכול להיכנס למדינת ישראל, באילו תנאים אדם יכול לשהות במדינת ישראל, באילו תנאים משפחה יכולה להתאחד או לא להתאחד, אבל חוק שנוגע לפלסטינים בלבד - אני חושב שזה דבר שזועק לשמים. לחבר את הסיפור הזה - - -
       
טלב אלסאנע (רע"ם):
       
       הפתרון הוא להתגייר- - - ואז בכוח הזכות- - -

היו"ר ראובן ריבלין:
       
       ההיגיון הוא לעשות זאת לגבי כל אזרח זר - - -
       
חיים אורון (מרצ-יחד):
       
       זה לא החוק.
       
היו"ר ראובן ריבלין:
       
       אני יודע שזה לא החוק.
       
עסאם מח'ול (חד"ש-תע"ל):
       
       לחבר את זה לשאלה הביטחונית, זה להקיש דבר מדבר שאי-אפשר להקיש ממנו את זה. זה סתם לעשות זילות לשאלה הביטחונית. זה סתם לעשות זילות לדמם של אלה שנשפך במשך תקופת האינתיפאדה, של ישראלים ושל פלסטינים.
       
היו"ר ראובן ריבלין:
       
       הבהרת.
       
עסאם מח'ול (חד"ש-תע"ל):
       
       אדוני, אני מסיים בזה. זה מזכיר אותו מדען שהלך עם סיפור הפרפר. הוא הלך לחקור את הפרפר. הוא שם אותו על היד ואמר, תעוף, והוא עף. הוא תפס אותו והוריד לו כנף אחת, והוא עף וצנח. הוא הוריד לו את הכנף השנייה ואמר: ברגע שמורידים שתי כנפיים לפרפר, הוא מפסיק לשמוע. כאן הם הפסיקו לשמוע, והם לא טיפלו בשאלה האמיתית, שהיא השאלה הבלתי האנושית, שהיא פרי ידיו של הכיבוש.
       
היו"ר ראובן ריבלין:
       
       תודה רבה. חבר הכנסת אחמד טיבי, בבקשה.
       
קריאה:
       
       - - -
       

היו"ר ראובן ריבלין:
       
       אתה עוד לא היית? לא ידעתי. הגעתי עולה חדש.
       
חיים אורון (מרצ-יחד):
       
       אדוני היושב-ראש, תגדיר כמה זכות דיבור יש לכל אחד.
       
היו"ר ראובן ריבלין:
       
       מרגע זה יש לכל אחד חמש דקות.
       
עזמי בשארה (בל"ד):
       
       זהו? כל ההסתייגויות?
       
היו"ר ראובן ריבלין:
       
       לא. כל ראש סיעה. מכל סיעה יהיה אחד 10 דקות, וכל השאר 5 דקות, אם הם רשומים כל הסיעה. כך נלך הלאה. זה גם כן עניין של שתיים-שלוש שעות.
       
עסאם מח'ול (חד"ש-תע"ל):
       
       - - - הסתייגויות.
       
היו"ר ראובן ריבלין:
       
       אני אומר, שבסופו של דבר, צריך להכריע. ההסתייגויות ברורות. הרי אתם רוצים להביע את עמדתכם, ונותנים לכם את זה בצורה ברורה.
       
עזמי בשארה (בל"ד):
       
       פיליבסטר זה גם - - -
       
היו"ר ראובן ריבלין:
       
       חבר הכנסת בשארה, לך יש עשר דקות - -

עזמי בשארה (בל"ד):
       
       יש ויכוח בקונגרס על פיליבסטר.
       
היו"ר ראובן ריבלין:
       
       - - ולעומת זאת חבר הכנסת שאני בדרך כלל מקפח הוא חבר הכנסת טיבי ויש לו חמש דקות. גם לחבר הכנסת ברכה יש חמש דקות, כי חבר הכנסת מח'ול לקח את - - -
       
עזמי בשארה (בל"ד):
       
       - - - אתן חמש דקות - - -
       
מוחמד ברכה (חד"ש-תע"ל):
       
       אין בעיה.
       
היו"ר ראובן ריבלין:
       
       תודה רבה.
       
       חבר הכנסת טיבי, בבקשה.
       
אחמד טיבי (חד"ש-תע"ל):
       
       אתה רוצה שנפתח את הנושא הזה?
       
עסאם מח'ול (חד"ש-תע"ל):
       
       אדוני היושב-ראש, האם זה מפתיע שכל הקו הזה לא נמצא בזמן הדיון על החוק החשוב הזה חוץ מחבר הכנסת אהוד יתום.
       
אחמד טיבי (חד"ש-תע"ל):
       
       שלא תקלקל להם את הראש.
       
אהוד יתום (הליכוד):
       
       מי לא נמצא?

אחמד טיבי (חד"ש-תע"ל):
       
       כל האגף הזה. כל התומכים בחוק, לרבות הממשלה, אגף הימין - - -
       
גדעון סער (הליכוד):
       
       גם האופוזיציה תמכה - - -
       
אחמד טיבי (חד"ש-תע"ל):
       
       האנשים האלה יבואו כמו אוטומטים, כשהפעמון יצלצל.
       
מוחמד ברכה (חד"ש-תע"ל):
       
       אתה מתכוון לומר שמישהו מתבייש?
       
אחמד טיבי (חד"ש-תע"ל):
       
       לא. חבר הכנסת ברכה, אני לא חושב שהם מתביישים.
       
מוחמד ברכה (חד"ש-תע"ל):
       
       אל תיסחף.
       
אחמד טיבי (חד"ש-תע"ל):
       
       פשוט לא.
       
עסאם מח'ול (חד"ש-תע"ל):
       
       הגזמתם.
       
אחמד טיבי (חד"ש-תע"ל):
       
       פשוט לא. אנשים, כמו אוטומט, מגיעים רק להצבעה, כי מה יש להם לומר על החוק הזה בעצם? הרי מה החוק אומר? במדינת ישראל יש מעל מיליון אזרחים ערבים, והם אזרחי מדינת ישראל. בזמנו הביא אותו להחלטת ממשלה שר הפנים דאז, אלי ישי, שאמר: "החלטת הממשלה שמה קץ לזכות השיבה", וזה ציטוט. לאחר מכן, התחיל גלגול של טיעונים ביטחוניים. למרות זה השר המקשר דאז, גדעון עזרא, כאן מעל הדוכן, אמר שהחוק הזה הוא חוק דמוגרפי נגד זכות השיבה. בוועדת הפנים, נדמה לי במושב הקודם, ראש השב"כ דיכטר בא והציג, לדעתי, אותה מצגת שהציג לכם בוועדת הפנים דיסקין עם נתונים שנראים -  כשחברי כנסת רואים ראש שב"כ מציג את הדברים האלה, זה בטח מרשים אותם.
       
גאלב מג'אדלה (העבודה - מימד - עם אחד):
       
       מפחיד.
       
אחמד טיבי (חד"ש-תע"ל):
       
       מאוד מפחיד. ודאי מפחיד. כל מקרה שהוא מציג - - -
       
גדעון סער (הליכוד):
       
       הפיגועים - - - לא מפחיד אותך? על זה הוא דיבר.
       
אחמד טיבי (חד"ש-תע"ל):
       
       מה הקשר בין פיגועים לבין מניעת נישואים באופן מעשי?
       
גדעון סער (הליכוד):
       
       זה בדיוק הקשר.
       
אחמד טיבי (חד"ש-תע"ל):
       
       לא. זה טיעון שקרי.
       
אהוד יתום (הליכוד):
       
       - - -
       
אחמד טיבי (חד"ש-תע"ל):
       
       זה טיעון שקרי ומטעה אפילו באופן מספרי - א. זו מניפולציה של מספרים; ב. על מנת שהציבור ידע שמטעים, מה היה לפני התיקון הזה? היה במשרד הפנים מה שקרוי: הליך מדורג. מה זה הליך מדורג? הליך מדורג נמשך חמש שנים. זה שבעת מדורי גיהינום לערבים שרוצים לעשות איחוד משפחות. בהתחלה היו מבקשים אישור נישואים. אחר כך החמירו. אחר כך היו מבקשים הוכחה להיריון. אחר כך היו מבקשים אולטרה-סאונד של היריון. לפני זה היו מבקשים תמונה ממסיבת הנישואים או מהכלולות, שמלת כלולות לבנה. אחר כך היו מבקשים ילדים, מה שקרוי אז "טופס האיקסים". אני זוכר שבכנסת הקודמת כולנו עמדנו פה, בזמנו של שרנסקי, וזעקנו חמס על עצם החוק הנורא הזה של ההליך הזה, ההליך המדורג. באים עכשיו לעשות שבעת מדורי גיהינום על שבעת מדורי גיהינום ולפגוע בזכות הבחירה החופשית, למעשה, של בני-זוג.
       
       מה נאמר לנו כאן על-ידי הממשלה, אדוני? נאמר: סליחה, רוצים להתחתן? תלכו לגור בחוץ-לארץ. מה זה הדברים האלה? זאת התערבות בוטה בזכות הבחירה האישית של בן-זוג. 
       
אהוד יתום (הליכוד):
       
       בדרך כלל האשה הולכת אחרי הגבר. 
       
אחמד טיבי (חד"ש-תע"ל):
       
       אני כל פעם מחדש מתפלא על הניסיון של רבים במגזר היהודי להכיר את החברה הערבית יותר טוב מאשר הערבים עצמם. עובדתית, יש נשים ערביות בישראל שהלכו לגור בשטחים, כי התחתנו. זה לא הרבה, זה לא מאות. עשרות הלכו, זאת עובדה. אז התנועה היא דו-כיוונית.
       
גדעון סער (הליכוד):
       
       מיעוט קט, זעום.
       
אחמד טיבי (חד"ש-תע"ל):
       
       התנועה היא דו-כיוונית. קראתי מאמר, בנושא אחר אבל אותו קונספט, של דן מרגלית, עיתונאי בכיר, ששואל: מה פתאום חברי כנסת ערבים, וגם 56,000 ירושלמים עם תעודת זהות כחולה כל כך רוצים להישאר בישראל? מה זאת אהבת ישראל הזאת שהם כועסים שהגדר זורקת אותם החוצה? הוא רוצה לומר שהם כועסים מפני שהם מתנתקים מההוויה הציונית-הישראלית. מעולם לא שמעתי דברי הבל כאלה. פשוט, האנשים האלה כועסים כי הורסים להם את החיים, מנתקים להם את מרכז החיים. מרכז החיים שלהם הוא ירושלים המזרחית. הם מתעבים את הקשר עם תל-אביב, הם לא רוצים אותו. עם תל-אביב לא רוצים. עם קרית-יובל לא רוצים. אבל עם ירושלים המזרחית, אבו-דיס, הם רוצים קשר שלא באמצעות הגדר. לכן הטענה שהערבים רוצים להישאר אתנו בגלל הביטוח הלאומי - - - 
       
היו"ר ראובן ריבלין:
       
       אתה מתכוון למזרחה של ירושלים.
       
אחמד טיבי (חד"ש-תע"ל):
       
       ירושלים המזרחית, לא מזרח-ירושלים. מי שאומר מזרח-ירושלים טועה, כי הוא מתכוון  לשכונה. ירושלים המזרחית היא עיר, נקודה. רבים טועים בדברים האלה, וצריך לתקן את הטעות הזאת.
       
עסאם מח'ול (חד"ש-תע"ל):
       
       אומנם, היא מזרחית לירושלים המערבית, אבל היא מזרח-ירושלים. 
       
אחמד טיבי (חד"ש-תע"ל):
       
       לכן, הטענה הזאת, שהערבים רוצים בגלל הביטוח הלאומי היא טענה פטרנליסטית. מה זה הטיעון הזה? עכשיו יש תיקון, אגב, לחוק הביטוח הלאומי, אדוני היושב-ראש. 
       
היו"ר ראובן ריבלין:
       
       קיבלת חמש דקות נטו, עכשיו תחליט כמה אתה צריך עוד לדבר. 

אחמד טיבי (חד"ש-תע"ל):
       
       אתה ראית את ההפרעות.
       
היו"ר ראובן ריבלין:
       
       כשהיו הפרעות עצרתי. חמש דקות זה חמש דקות.
       
אחמד טיבי (חד"ש-תע"ל):
       
       לכן, אדוני היושב-ראש, יש כאן שוב אותו שימוש בטיעון הביטחוני בעת מצוקה ביטחונית או עימות ביטחוני או עימות לאומי, כדי לקיים את הנושא הדמוגרפי שמאחד פה רבים מאנשי הבית הזה. אני רוצה לומר, שכשהשר אופיר פינס היה חבר כנסת, הוא התנגד לחוק הזה. הוא גם הציע הצעה אחרת, בישיבת הממשלה. 
       
היו"ר ראובן ריבלין:
       
       חברת הכנסת גלאון אומרת: אני רוצה לשמר את מדינת ישראל כמדינתו של העם היהודי ויש לנו בעיה דמוגרפית. 
       
חיים אורון (מרצ-יחד):
       
       לכן, אני רוצה להחזיר את כל השטחים עם כל 200,000 הפלסטינים, לרבות בירושלים.
       
אהוד יתום (הליכוד):
       
       זה לא היה ככה עד ששת הימים?
       
עזמי בשארה (בל"ד):
       
       אני גם לא רוצה להחזיר אותך. 
       
היו"ר ראובן ריבלין:
       
       אבל לא את בשארה ואת אחמד טיבי ואת ברכה, אותם אתה לא רוצה להשיב. ואם כל ערבי ישראלי ירצה להתחתן? 
       
אחמד טיבי (חד"ש-תע"ל):
       
       לא כדאי ליהודי באשר הוא, אדוני היושב-ראש, לדבר על החזרת אנשים לארץ מוצאם. אנחנו נישאר רוב פה. נדמה לי שאתה מבין את זה היטב.
       
היו"ר ראובן ריבלין:
       
       שאנחנו? זה בטוח.
       
אחמד טיבי (חד"ש-תע"ל):
       
       אנחנו נישאר פה רוב אבסולוטי כמעט.
       
היו"ר ראובן ריבלין:
       
       אבל ארץ המוצא של היהודים היא פה. 
       
אחמד טיבי (חד"ש-תע"ל):
       
       חבר הכנסת מג'אדלה, אתה הצעת את החוק? באופן החברי, הקולגיאלי ביותר, אני פונה אליך לשקול מחדש את עצם העלאה של החוק על-ידך, כי השר אופיר פינס סירב להציג את החוק כשר הפנים.
       
היו"ר ראובן ריבלין:
       
       הוא לא יכול. חבר הכנסת מג'אדלה לא יכול. אני לא מציע לך להציע לו. אפשר כאות מחאה. אני לא מתקיף אותו, אני פונה אליו באופן חברי, כמחאה, לא להסכים להציג את החוק הנורא הזה שאתה מסכים שהוא נורא ואתה אמרת הערות קשות נגד החוק בזמן הדיונים. השר פינס, בהיותו שר פנים, לא הסכים להציג את החוק. 
       
       חבר הכנסת מג'אדלה, אתה יכול לענות למיקרופון.
       
גאלב מג'אדלה (העבודה - מימד - עם אחד):
       
       תודה לאדוני היושב-ראש, שמאפשר לי לענות לחבר הכנסת טיבי. 
       
אחמד טיבי (חד"ש-תע"ל):
       
       החוק של החלטת הממשלה.
       
גאלב מג'אדלה (העבודה - מימד - עם אחד):
       
       החלטת הממשלה זה משהו אחר. את החלטת הממשלה היתה צריכה להציג שרת המשפטים.
       
היו"ר ראובן ריבלין:
       
       הוא צודק.

גאלב מג'אדלה (העבודה - מימד - עם אחד):
       
       אבל אדוני, חבר הכנסת טיבי, אני את מחאתי עשיתי בדרכי. אני מודה לך על ההצעה וזה כנראה תוך אמון הדדי. אבל אני מחיתי, אמרתי בדרכי, דווקא על-ידי כך שהצעתי את החוק והפרדתי בין חובתי כיושב-ראש ועדת הפנים ואיכות הסביבה ובין דעתי ועמדתי על חוק אומלל זה. גם הצבעתי בוועדה נגד וגם במליאה.
       
אחמד טיבי (חד"ש-תע"ל):
       
       אדוני היושב-ראש מדובר בחוק שבעוד חמש או שש שנים אני בטוח שאנשים כמוך יתביישו בו. אגב, כשפורז הציג את החוק כאן, ואומנם פעם הוא סירב והיסס, אבל אחר כך עלה והזכיר את המלה בושה. אבל זה זמן רב בושה היא לא מצרך נפוץ בבית הזה, הבושה נעלמה. תודה רבה.
       
היו"ר ראובן ריבלין:
       
       תודה רבה. חבר הכנסת ברכה בבקשה, חמש דקות, ואחריו - חבר הכנסת בשארה. 
       
       זהבה, מי מאצלכם ידבר עשר דקות? את תדברי חמש דקות והוא ידבר עשר דקות.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, חבר הכנסת מג'אדלה, אני לפחות מצפה שלא יעמוד אף חבר כנסת אחרי אישור החוק, אם יאושר, וכנראה יאושר, כדי להודות למישהו על התועבה הזאת. 
       
גאלב מג'אדלה (העבודה - מימד - עם אחד):
       
       את התודות נעביר לשרת המשפטים.
       
מוחמד ברכה (חד"ש-תע"ל):
       
       האמת היא, אדוני היושב-ראש, אני מתלבט. מה אנחנו עושים כאן? בשביל מה אנחנו מדברים נגד החוק? הרי המשחק הוא כמעט מכור, או לא כמעט. לנסות לדבר על לבם ולשכנע, ולדבר על מושגים של שיקולים אזרחיים ודמוקרטיה, ולא להבדיל בין מסלול אזרחות לאחר זה, כאילו לדבר מול קירות אטומים.
       
       אני חושש שאנחנו מדברים לבית שבו יש אנשים שקהו חושיהם ודהה צבע פניהם, עד כדי שהם לא יכולים להסמיק ולא יכולים לבטא מבוכה. עד לפני כמה שנים, ולא רבות, העלאת חוק כזה היתה נתקלת בדיון ציבורי נוקב גם בתוך הבית הזה. אבל כנראה הדברים משתנים והחקיקה הגזענית הופכת מנת חלקו של הבית הזה. 
       
       תראה מה קרה לנו היום, מהבוקר עד עכשיו, אדוני היושב-ראש? אישרנו חוק שמכוון נגד הארגונים המקצועיים. אחר כך אושר חוק שפשוט יותרו מנגנונים שונים של שפיטה או של סלקטיביות בשפיטה, שאנשים לא יכולים אפילו לפנות לערכאה של בית-המשפט במדינת ישראל כדי לבקש סעד אם הם מרגישים שנגרם להם עוול.
       
       בחוק הזה אנחנו לא מדברים על שני מסלולים של התאזרחות. שני מסלולים היו מאז ומתמיד. אנחנו מדברים עכשיו על המסלול השלישי - שיש מסלול על-פי חוק השבות, שנותן לכל יהודי באשר הוא יהודי להיות אזרח ברגע שתדרוך רגלו בנמל בן-גוריון. היה מסלול של אזרחות בתוקף הנישואין. עכשיו יש ניסיון להתערב גם במסלול הזה ולייצר שני מסלולים בתוך המסלול הזה, על-פי זהות בן או בת-הזוג. זה דבר שפשוט איננו יכול להיכנס לספר חוקים במדינה מתוקנת, במדינה שמנסה לטעון שהיא שייכת לתרבות הבין-לאומית, לתרבות המודרנית של המאה שאנחנו חיים בה. 

       הטיעון הביטחוני, שחברי לפני התייחסו אליו, הוא מופרך לחלוטין. הניסיון להלך אימים על החברה, שהנישואים של פלוני עם אלמונית ולהיפך, אם היא או הוא מהשטחים, הם מעין קונספירציה שמכוונת נגד ביטחון המדינה ואזרחיה – אלה דברים שאין להם שום יסוד במציאות. אנשים לא מתחתנים כקונספירציה. לא מביאים ילדים לאוויר העולם הזה כי הם רוצים לרקום מזימות נגד מישהו או מישהם. 
       
       הטיעון הדמוגרפי מכוסה על-ידי חוק השבות. הטיעון הזה הוא לא לגיטימי מעיקרו, אבל בהקשר הזה הוא שבעתיים אינו לגיטימי.  
       
קולט אביטל (העבודה - מימד - עם אחד):
       
       לא נכון, כי דרך חוק השבות עכשיו נכנסים גם לא-יהודים. 
       
מוחמד ברכה (חד"ש-תע"ל):
       
       טוב, זה לפי שיטת פורז. יש אזרחות למי שתרם למדינה. אם הוא תרם ביטחונית, אם הוא משת"פ למשל, או לשיטת פורז אם הוא מביא מיליון דולר. 
       
היו"ר ראובן ריבלין:
       
       יש שיקול דעת לשר הפנים. 
       
מוחמד ברכה (חד"ש-תע"ל):
       
       אם הוא מביא לארץ מיליון דולר, לכל המרבה במחיר, כך זה האזרחות. הופכים את זה לשוק שבנוי על הון, אבל מעבר לזה, זה שוק שבנוי על צבע העור ועל השייכות הלאומית. אנחנו אומרים את מה שאנחנו אומרים כאן היום, ואני מודה ומתוודה שאני מדבר לאוזניים ערלות, אבל, שהדברים האלה יהיו רשומים איפה שיהיו רשומים. שיום אחד לא יבוא אף אחד ויגיד: לא ידעתי, לא שמעתי, לא ראיתי. אתם שומעים, אתם רואים, אתם יודעים אילו תועבות גזעניות מחוקקים כאן, ויום אחד דורות ישאלו איך זה קרה. אני רוצה באותו יום שיחזרו לפרוטוקולים של הכנסת ויקראו את הדברים, וידעו שהיה מי שהתריע, היה קול בודד במדבר שהתריע וביקש שאנשים יתעשתו, שיחזירו את הסומק לפניהם, את הבושה לרגשותיהם. אבל כנראה הסיכויים קלושים ביותר, אם לא אפסיים, בשלב הזה. תודה רבה, אדוני.  
       
היו"ר ראובן ריבלין:
       
       תודה רבה לחבר הכנסת מוחמד ברכה. חבר הכנסת בשארה, אדוני הוא ראשון הדוברים מקבוצת בל"ד. אדוני מקבל עשר דקות. אם יהיו אחר כך חברי הכנסת זחאלקה וטאהא, גם הם יוכלו לדבר. לאחר מכן אנחנו עוברים לקבוצת מרצ-יחד. 
       
עזמי בשארה (בל"ד):
       
       אדוני היושב-ראש, חברי הכנסת, אנחנו עוד מצויים תחת הרושם הקשה שהותיר החוק הקודם.
       
היו"ר ראובן ריבלין:
       
       עוד זה מדבר וזה בא. 
       
עזמי בשארה (בל"ד):
       
       אין שום ספק שדחיסת כל החוקים האלה מהר מהר, לפני התחלת הפגרה, אומרת משהו על תהליך החקיקה שהרוב האוטומטי של הימין עשה בכנסת, עם מחסור בקולות ליברליים בתוך הימין בימים אלה. ציפיתי קצת יותר מחבר הכנסת מיכאל איתן בחוק הקודם, שיעמוד על המשמר לפחות בנושאי חוקה, בנושאים שהם בעקרונות המשטר הדמוקרטי. למשל, שחוק לא יחול רטרואקטיבית על נושאים שכבר נדונים בבתי-המשפט. לא ייאמן מה שקורה פה. עכשיו, אנחנו כבר בחוק האזרחות, אשר בעצם מרים את הדגל של האפליה ומעלה אותה עד לדרגת חוק. 
       
       חברת הכנסת גלאון ואני דיברנו לפני רגע, שאפשר לקצר את הדרך, שהסטיקר שעל המכוניות "אין ערבים, אין פיגועים" יהפוך לחוק וגמרנו. יש סטיקר כזה, "אין ערבים, אין פיגועים". הרי אם הכול כשר בנושאי ביטחון, הכי קל בלי ערבים וגמרנו. או למשל לאפיין את זה, בשביל להיות פרלמנטרית יותר פוליטיקלי-קורקט: "פחות ערבים, פחות פיגועים", או "פחות נישואים, פחות ערבים, פחות פיגועים". דברים כאלה. 
       
קולט אביטל (העבודה - מימד - עם אחד):
       
       פחות ילדים. 
       
עזמי בשארה (בל"ד):
       
       מה זה הדברים האלה? אני חושב שאנחנו עוד מדברים על זה בשפה פרלמנטרית סטרילית. אפשר לחשוב שלא מדובר בבני-אדם ובאלפי אנשים וילדים, שגם לא בחרו להיוולד אצל הורים כאלה. אומרים כאילו הילד בחר להיות פה, ועוד שואלים אם הוא בן 12 או 14. לא ייאמן המצב הזה. 
       
       א. הגישה שלפיה יש כמה חוקי התאזרחות במדינת ישראל –  זה נוסף עכשיו כחוק שלישי; ב.  עצם העובדה שלא רק מפלים אנשים, ומותר למדינה להפלות אנשים מלהגר לתחומה, כלומר מדינות הגירה הן לא שוויוניות בעולם. אבל פה לא מדובר בהגירה, פה מדובר בנישואים, פה מדובר באפליית אזרחי מדינת ישראל עצמם, כאשר את מי שהם מביאים - הם לא מתחתנים עם אנשים שגרים באירופה או ברוסיה וכו'. גם שם ערבים ויהודים פוגשים בעיות עם נישואים עם לא-יהודים, גם רוסים או פינים. בחתונה עם לא-יהודים יש בעיה. אבל גם על זה לא מדובר. ממילא יש בעיה, יש תהליכים שנמשכים עשר שנים אצלנו במשרדים. 
       
       מדובר באנשים מאותה ארץ, לפעמים בני-דוד, בני אותן משפחות, חלקן ממש חצו אותן בשנת 1948. אנשים מתוודעים אחד לשני ומתחתנים. לא נכון שכולם בחרו לגור בארץ, פשוט לא נכון. פעם צריך לבדוק את המספרים - כמה נשים מהנגב גרות בעזה. זה פשוט לא נכון. התחתנו ובחרו את מקום מגוריהם לפי מקום העבודה, מי עובד ואיפה. העניין הוא שהמחסומים וחציית הגבולות בין שני העמים הביאו לכך שהרבה אנשים מהגדה הם מחוסרי מקום עבודה, ואם הם יגורו בגדה הם לא יוכלו להגיע לעבודה, ולכן הם שמו את מקום מגוריהם בישראל. זה נובע מרצון לעבוד. אני בטוח ש-70%-80% מהם היו גרים ברמאללה וממשיכים לבוא לעבוד בישראל. אבל, אם הם יגורו ברמאללה הם פשוט לא יוכלו להגיע לשום עבודה. גם חופש התנועה שלהם יהיה מוגבל. זה לא רק עניין של ביטוח לאומי. 
       
       אגב, מקסיקנים מהגרים לארצות-הברית בשביל welfare. זאת לא בושה, כל העולם עושה את זה. כל צפון-אפריקה מהגרת לאירופה, ואף אחד לא אומר - קוראים להם גזענים באירופה כיוון שהם טוענים את הטענות האלה. אבל לא מדובר בזה. מדובר באנשים נשואים. משפחה קובעת את מקום מגוריה לפי גורמים כמו מקום עבודה – של הגבר או של האשה, העיקר מי מהם עובד – האפשרות למצוא עבודה, האפשרות לחופש תנועה, דברים כאלה. חלק גדול מהאנשים גרו בעזה ובגדה לפני האינתיפאדה ולפני המחסומים, לפני עידן המחסומים, והמשיכו. האשה יכלה לבקר את המשפחה שלה בחופשיות בזמן שהיא רצתה. עכשיו זה תהליך - אם אתה גר בגדה, זה סיפור.  חופש התנועה של מי שגר בישראל הוא יותר גדול. חופש תנועה הוא דבר חשוב בחיים, או לא? כך אנשים קובעים איפה הם יגורו. את זה מדינת ישראל רוצה לשלול?
       
       למה החוק לא מוציא מכלל אפשרות שאשה תבוא אחרי בעלה לישראל? הרי החוק מונע מאשה ומגבר, מה השטויות האלה? אז למה כל פעם שולפים דבר? החוק הזה הוא דמוגרפי, הוא מבטא את הרצון שכמה שפחות ערבים יהיו במדינת ישראל. אני חושב שלטווח הארוך הוא שטותי. אני לא חשבתי אף פעם על דמוגרפיה כעל כלי למאבק, ויש לי בן ובת. אבל אם ממשיכים להעלות פה כל הזמן את הטיעון הדמוגרפי, אני בטוח שהרבה אנשים יחשבו על יותר ילדים. 
       
       למה עושים פוליטיזציה של הדבר הזה? מה השטויות האלה? אתם מכניסים לראש של האנשים את העניין הזה, ואז אני חושב שבחצי חודש "נפצה" אתכם על כל האנשים שהגבלתם בכניסה לישראל. פשוט יעשו קצת יותר ילדים בנגב, זה הכול, אם כך נציג את המאבק בינינו, ונתחיל לאתגר את הערבים. איזה מין דבר פרימיטיבי, פוליטיזציה של הדבר הזה. 
       
       אמרו לי פעם: הרחם של האשה הפלסטינית הוא הכלי. אני אצטט לכם עשרה ציטוטים כאלה מבן-גוריון, על הרחם של האשה הפלסטינית. שטויות. בשלבים פרימיטיביים של מאבקים לאומיים אנשים אומרים דברים שטותיים. אבל כאן, בפרלמנט? על סמך זה נעשה חוקים? על סמך זה נחוקק? על סמך ססמאות של מוביליזציה של עמים? ככה מחוקקים חוקים של אזרחות? ועכשיו, מה נעשה? התיקון החדש של החוק יאפשר לפי הסטטיסטיקה שלי 200 בשנה או קצת יותר, ואם יש 4,000 והם לא ב-200? בשבילם זה 0%. מי שלא מקבל את האפשרות, בשבילו זה אפס. 
       
       איך אפשר להעביר חוקים כאלה? איך אתם מכניסים נושאים כמו פיגועים ומאבק לאומי לנושאים של  נישואין? איך אתם מערבים דברים ביחד? איך אפשר להעלות על הדעת דברים כאלה? לדעתי, החשיבה היא גזענית. חבר הכנסת מח'ול וחברי הראו בפירוש שאין שום קשר בין הדברים האלה לבין הפיגועים. הקשר הוא קשר ידוע לכולנו, שלום או אין שלום, כיבוש או אין כיבוש ולא נישואין. מי שלא רוצה פיגועים, שיעשה שלום, מי שלא רוצה ערבים שייסוג מהשטחים, לא שימנע נישואין. אני לא שותף לדעה הזאת, אני רוצה שנחיה ביחד, אבל מי שחושב שזה הפתרון, אז בסדר, וגם רוצה גדר - שישים אותה על גבולות ה-4 ביוני. מה ההתחכמויות האלה. אני גם לא רוצה לראות ערבים וגם רוצה לכבוש אותם וגם לשים גדר וגם לשים אותה על אדמתם ובתוך השכונות שלהם - - -
       
היו"ר ראובן ריבלין:
       
       חבר הכנסת בשארה, אני רוצה להבין. שנשים את הגדר על גבולות ה-4 ביוני - - -
       
עזמי בשארה (בל"ד):
       
       אני מתנגד. 
       
היו"ר ראובן ריבלין:
       
       אבל לא יוכלו לעבור מצד לצד. הרי 19 שנה לא עברנו מצד לצד.
       
עזמי בשארה (בל"ד):
       
       בסדר, מי שרוצה יעלה על הגג של נוטרדאם, כפי שעשו פעם, ויציץ ויראה ערבים - מה אני אעשה? - או שיבוא לנצרת. אבל גם לא רוצים את זה, גם רוצים לכבוש ולא לשלם פיצויים, רוצים להיות שם ולפגוע בחולה ולא לשלם, וגם רוצים לכבוש את האדמה של הערבים וגם רוצים להיראות כאילו מדינה דמוקרטית ולהתערב עם מי אדם מתחתן. עכשיו אפשר להגיד, אנחנו מונעים נישואין? יכולים להתחתן -  רק לא פה. הוא יכול להינשא לבחירת לבו או לבחיר לבה, אבל לא פה. זה כמו להגיד: חופש ביטוי הוא ערך אצלנו, רק לא פה, תעשה אותו במקום אחר. זה לא חופש נישואין. חופש נישואין הוא אצלך, לא במקום אחר. חופש ביטוי הוא אצלך ולא במקום אחר. 
       
       אז בסדר, תגידו את הדברים כפי שהם, אבל לבוא לישיבות? אנחנו פרלמנטרים. אנחנו מאבדים את החשק, לא רוצים. כל הזמן אנשים מביאים שב"כ. מה זה הדברים האלה? בישיבות של ועדות פרלמנטריות מטילים אימה. יושב-ראש קואליציה מטיל אימה על חבריו, מביאים את השב"כ ומטילים אימה על כולם, אם אתה מצביע נגד, אתה נגד ביטחון המדינה. אלה ועדות פרלמנטריות? באיזה מצב מביך אתם שמים אותנו?
       
       אני חושב שזה לא הוגן. יש ערכים, איך זה נקרא? ייהרג ובל יעבור. יש ערכים -  לא ציות קואליציוני ובל יעבור. לא קואליציה ובל יעבור. יש דברים בחיים, אתה אומר חופש נישואין. לא מדובר במהגרים, אלא בבני אותה ארץ שחצו ביניהם בצורה מלאכותית, שמתוודעים אחד לשני ומתחתנים. זה דבר הכי נורמלי שיש, שפלסטיני מנצרת התוודע למישהי מרמאללה, או ההיפך? זה הדבר הכי נורמלי בעולם ובחיים. אלה בני אותה תרבות, בני אותו עם, בני אותה שפה. אתה אומר להם: לא, זה לא אצלנו. 
       
       מה זו ההתערבות הזאת בחיי בני-אדם? כאשר במקומות אחרים בעולם "רזידנסי", "גרין קארד", זה מייד בעקבות חתונה, נישואין עם מישהו מעם אחר, מארץ אחרת, ממקום אחר. ועוד לא העזו בארצות-הברית, אחרי כל מה שהיה ב-11 בספטמבר להגיד: ארצות המפרץ לא. עוד לא העזו לעשות זאת, לקבוע  קטגוריה כוללת. אין פה 11 בספטמבר, אין פה מהגרים. הם בני אותה ארץ, זו מולדתם. ובכל זאת, מישהו העז להגיד את הקטגוריה: בני ובנות השטחים שנכבשו - לא, אומרים בני ובנות יו"ש או משהו כזה, לא יכולים להתחתן או להיכנס לארץ או לקבל תושבות בעקבות  חתונה או נישואין.
       
       אני חושב שזה יעבור. מה נעשה? אנחנו נלך לפגרה ומי שיסבול הם אותם נשים וגברים שבחרו לחיות ביחד. ארבע שנים, חמש שנים, שש שנים מתדפקים ומתדפקות על שערי לשכות הפנים בכל מקום. להם לא תהיה פגרה, לנו תהיה פגרה. נלך הביתה. הלוואי שיהיו קצת ייסורי מצפון, שלאנשים תהיה בעיה לישון. אין שום דבר. תודה רבה.
       
היו"ר ראובן ריבלין:
       
       תודה רבה. נכון, יכול להיות שהשב"כ מטעה, אבל יכול להיות שהוא גם צודק. יש לנו בעיה קשה מאוד.
       
       עכשיו, כדי לגוון, ידבר חבר הכנסת חיים אורון, ואחרי זה אתה. אחד מפה ואחד משם, שלא יאמרו לי שאני נותן לערבים כקבוצה אחת לדבר. אני לא רוצה שהערבים ידברו בקבוצה אחת.
       
ג'מאל זחאלקה (בל"ד):
       
       רובי, אתה מחפש דרכים כל כך קלות לא לעשות אפליה. תצביע נגד החוק הזה.
       
היו"ר ראובן ריבלין:
       
       תשמע, יש לנו בעיה קשה ביותר משום שהשב"כ הביא ראיות מפורשות שלצערנו הרב, במקרים רבים אותם אנשים ניצלו לרעה את אותה זכות. אני חשבתי, שאם אנחנו עושים חוק כזה, הוא צריך לחול על כל אדם שאינו אזרח ישראלי.

עזמי בשארה (בל"ד):
       
       אזרחות לפלסטינים.
       
היו"ר ראובן ריבלין:
       
       יש לנו בעיה לא פשוטה. אני מסכים עם חבר הכנסת בשארה, ש-19 שנה, כאשר לא היתה השאלה של הקמת מדינה פלסטינית, חיינו פה כאשר הכול היה פתוח. גם לא היו פיגועים. אפשר באותו להט להסביר מה הוא ההפוך.
       
עזמי בשארה (בל"ד):
       
       חיים, אני לא אעשה את מה שאתה עושה לי כל פעם.
       
חיים אורון (מרצ-יחד):
       
       אתה יודע שהרבה פעמים אני לא עושה לך.
       
       אדוני היושב-ראש, חברי הכנסת, אני עולה לדיון הזה, אני לא זוכר איזו פעם, ומבחינתי, למרות מה שהערתי לחבר הכנסת עזמי בשארה, חברי הכנסת הערבים, בכל הידידות, יכולים לצאת, כי אני לא מתכוון לדבר אליהם. אני מתכוון להסיט את השיח הזה לשיח בין יהודים. כדי שיהיה יותר קשה, שיהיה יותר כואב, ונדמה לי, שיהיה יותר אמיתי, כי הדברים שהחברים אמרו פה מאוד אמיתיים, אבל אולי אגע לפי השקפתי, בשורש העניין. 
       
       השיח הזה שמתנהל, כאשר הנישואין הוא אחד הכלים במאבק בין העמים, נראה לי מעוות מיסודו. אני אומר לך, אדוני היושב-ראש, ולחברי הכנסת, ואני רוצה לדבר פה כיהודי וכציוני, וכמי שחושב שחוק השבות הוא חוק ראוי, וכמי שמתנגד לשיבת פלסטינים למדינת ישראל, ומהעמדות הללו שלי נגזרות כמה הכרעות. אני לא רוצה לפרוש אותן לתחום המדיני, לכן אני לא מקבל גדר שמכניסה פנימה 200,000 ומוציאה החוצה 55,000,  ואתה קורא לזה חלוקת ירושלים - - -
       
היו"ר ראובן ריבלין:
       
       גם טיבי קרא לזה חלוקת ירושלים.
       
חיים אורון (מרצ-יחד):
       
       לא בהיבט שלך. במפורש לא. אני בכוונה לא רוצה להיכנס לוויכוח על השטחים עכשיו. 
       
היו"ר ראובן ריבלין:
       
       זו התחמקות. אני כל כך אוהב אותך, אבל זו התחמקות. יש פה שלושה  צדדים, כאשר יש שני צדדים למטבע בדרך כלל.
       
ג'מאל זחאלקה (בל"ד):
       
       זה הצד השלישי של המטבע.
       
טלב אלסאנע (רע"ם):
       
       יש רק שני צדדים, צודקים ולא צודקים.
       
היו"ר ראובן ריבלין:
       
       כי הם לא מסכימים אתך בדיוק כפי שהם לא מסכימים אתי. יש the right side and the wrong side.
       
חיים אורון (מרצ-יחד):
       
       אדוני היושב-ראש, חברי הכנסת, מתוך העמדה הזאת שלי, אני חושב שיש שאלה של מדינה יהודית או דמוקרטית שיש בה רוב יהודי.
       
       אני חושב שיש שאלה כזאת, יש בעיה כזאת, ואני מתמודד אתה, ואני יודע שלהתמודדות הזאת יש - - - 
       
היו"ר ראובן ריבלין:
       
       אני מוכרח לשאול אותך פעם את השאלה הזאת בפומבי. מה יקרה אם 1.2 מיליון ערביי ישראל, באופן מתוכנן אפילו, יחליטו כולם להתחתן עם אנשים שלדעתם יש להם זכות שיבה. הם יאמרו: אנחנו מקדשים את אהבתנו - - - 
       
עזמי בשארה (בל"ד):
       
       יהיו הרבה גירושין, אדוני.
       
היו"ר ראובן ריבלין:
       
       אין בעיה, אחרי הגירושין כבר אין לנו מה לדבר. מה יקרה, חבר הכנסת אורון, האם תסכים לחוק הזה?
       
חיים אורון (מרצ-יחד):
       
       אדוני היושב-ראש, אתה יודע שהשאלה היא היפותטית. יכולת לשאול אותי שאלה הרבה יותר קונקרטית: למה על-פי השקפתך אתה נגד זכות השיבה? זאת שאלה הרבה יותר קשה, שאני מתמודד אתה גם במעגלים שמשיקים בדרך כלשהי למעגל הפוסט-ציוני, הישראלי. אני לא מדבר עכשיו על שיחות עם חברים ערבים או פלסטינים. אני אומר לך: כן, שאלת קיומה של מדינת ישראל כמדינה יהודית ודמוקרטית היא שאלה, והיא תחייב התמודדות בלתי פוסקת. 
       
       אבל, השאלה שמונחת כאן – ואמרתי את זה כבר באחד הדיונים הקודמים - בחוקים מהסוג הזה אתה משמיט את הקרקע מחוק השבות. מה הטענה שלי כלפי החברים הערבים? היות שעל הגלובוס יש מדינה אחת לעם היהודי, זכותו של יהודי לעלות מרוסיה ומאמריקה, מצרפת ומאתיופיה, וביום שהוא עולה הוא מקבל אזרחות ישראלית. הוא שואל אותי: למה לא בן-דודי או בן-אחי? אני מסביר לו ומתווכח אתו, הוא לא מסכים אתי, ואני לא מבקש מהם להסכים אתי. אבל אני עומד מאחורי הטיעון הזה, ואני נאבק אתו, ואני מתלבט אתו. 
       
       פתאום אתם אומרים: לא, זה לא במישור הזה, זה לא במישור האידיאולוגי. זה התחום היחיד שבו מתקיים המישור הלאומי והאידיאולוגי, שהוא גם במחלוקת. זה בכלל הופך עכשיו למישור של דיני אישות, למישור של אזרחות, לא למישור של הקרע, של העימות הקשה בין העמים. אתם מכניסים את זה לפה, ואתם בעצם משמיטים את הקרקע מהטיעון של אדם כמוני, שיש לי זכות, ויש אפליה בעובדה שאם מחר יבוא יהודי מצרפת ויעלה לארץ הוא יקבל אזרחות, ואם יבוא מוסלמי מצרפת, שחי בצרפת בדיוק אותן שנים כמו היהודי מצרפת, נגיד לו: לא. אני חי עם המתח הזה, עם האפליה הזאת, משום שהיא מוצדקת.
       
היו"ר ראובן ריבלין:
       
       הוא מוסלמי בצרפת, שהיה במקורו פלסטיני, ושב-48' הוא החליט לעזוב את הארץ עד אשר - - - 

חיים אורון (מרצ-יחד):
       
       ואני אומר: לא. תאמין לי, לא בשיחה אתך בכנסת, אני אומר "לא" ברמאללה. אני לא אומר פה, במקום נוח, אני אומר את זה בשיחה ברמאללה עם חברים.
       
היו"ר ראובן ריבלין:
       
       שמעתי אותך אומר את זה במצרים.
       
חיים אורון (מרצ-יחד):
       
       אומר את זה במצרים, אין עם זה בעיה. אז מה אתם מכניסים את הסיפור הזה לפה? מאיפה צמח הסיפור הזה? איך הוא משתלב בתוך כל הדבר הזה?
       
       אדוני היושב-ראש, אל תברחו מהעניין, לא מדובר פה באקט ביטחוני, כבר מדברים על זה כולם. יש לזה אולי, בשביל להיות יותר מבין, גם היבט ביטחוני, אולי. אבל אז אני שואל את עצמי: רגע, האם זה במידה הראויה? נאמר שהיו 11% כמו שאמרו, האם ב-11% אני מפעיל חוק כזה? יש ויכוח אם היו 11%.
       
עסאם מח'ול (חד"ש-תע"ל):
       
       לפני החוק הביטחון היה מופקר? 
       
חיים אורון (מרצ-יחד):
       
       אני בכוונה רוצה לברוח מהוויכוח הזה. אני לא רוצה להיכנס, כי אני חושב שהמהלך הזה בלתי ראוי. שלא יביאו לי נתונים על 11%, 12%, 14%. כמו שהטיעון של היושב-ראש, אם 1.2 מיליון יתחתנו עם פלסטיניות, בסדר. מביאים את הוויכוח הלוגי לפינה שלו, ואז אומרים שהוא בלתי לוגי. אתה הפרופסור ללוגיקה, אני לא, אדוני עזמי בשארה, אז אתה תסביר ליושב-ראש שהטיעונים הללו לא מחזיקים מים. אם היינו מדברים על מין מצב כזה, היה דיון אחר לגמרי, על נושאים אחרים.
       
       לכן, אדוני היושב-ראש, אסור למדינה, כי אין לזה הגדרה אחרת - שני אנשים ייכנסו יחד בלוד, האחד יהודי שהביא דנית, והשני פלסטיני שהביא פלסטינית לצורכי נישואים, ואומרים: אתה לך לפה ואתה לך לפה. אני לא מדבר על תיאוריה, אני מדבר על מקרים קונקרטיים. התיקים של כולנו מלאים בפניות של אנשים שמתארים תיאורים אנושיים לגמרי; למדתי יחד עם סטודנטית מרמאללה במוסקבה - - - 
       
היו"ר ראובן ריבלין:
       
       דרך אגב, לפי החוק הזה, מה קורה אם פלסטיני מביא דנית?
       
זהבה גלאון (מרצ-יחד):
       
       אם היא מטול-כרם, היא לא באה.
       
חיים אורון (מרצ-יחד):
       
       אם פלסטיני מביא דנית, יחולו עליה אותם כללים של קבלת אזרחות כמו יהודי שמביא דנית. מזל שעוד זה קיים.
       
רשף חן (שינוי):
       
       ואם היא יהודייה, יחולו עליו אותם תנאים.
       
היו"ר ראובן ריבלין:
       
       מזל שהדנים לא רוצים להרוג אותנו.
       
עזמי בשארה (בל"ד):
       
       - - - 
       
היו"ר ראובן ריבלין:
       
       חברים, לא להיתמם, יש בעיה. היה לנו חבר כנסת שלא יכול היה להביא את אשתו, האשם מחאמיד.
       
חיים אורון (מרצ-יחד):
       
       אי-אפשר להגן על זה, אי-אפשר לקבל את זה. כשאתה יורד מהרמה האידיאולוגית של הדיון פה, ונתקל במקרים קונקרטיים - אתה מתבייש, אין לך תשובה. לכן, אדוני היושב-ראש, אסור שהשיח הזה יתנהל בין חברי הכנסת הערבים לבין המיקרופון. הוא חייב להתנהל בינינו, ולצערי הרב הוא לא מתנהל בינינו.
       
עזמי בשארה (בל"ד):
       
       זה העיקר בפרלמנט הישראלי - - - 
       
חיים אורון (מרצ-יחד):
       
       הרי זאת התזה המרכזית שלי. יש בינינו מחלוקת בתפיסת מדינת ישראל. מה המשמעות של מדינה יהודית ודמוקרטית, אם בשביל לקיים אותה אני צריך לעשות עוולות בלתי פוסקות? מה אתה רוצה שיגידו אנשים יותר צעירים? אם בשביל לקיים מדינה יהודית דמוקרטית אסור לתת לזה להתחתן, אסור לתת לזה לבוא, ואני גם עוד רוצה לכבוש שטחים ולהכניס פנימה פלסטינים - עזוב אותי מזה, אני לא רוצה. 
       
היו"ר ראובן ריבלין:
       
       חבר הכנסת אורון, יש מצב מלחמה בינינו לבין הפלסטינים היום, נרצה או לא נרצה. כשבא אזרח ישראלי פלסטיני ורוצה להתחתן במקום שבו אין מלחמה, אין מגבלה חוץ מהמגבלות שקיימות בעליל בהגדרה של המדינה שלנו. אומרים לך בחוק הזה: עת צרה היא לישראל כולה, ובעניין זה אנחנו שומרים על עצמנו, על ביטחוננו ועל קיומנו, כמדינה יהודית ודמוקרטית, שזה פוגע ברמה של הדמוקרטיה. מידתיות – אני מסכים אתך.
       
חיים אורון (מרצ-יחד):
       
       אני אומר באופן הברור ביותר, אתה מעביר את זה כל הזמן למצב המלחמה.
       
היו"ר ראובן ריבלין:
       
       מה, אנחנו לא במלחמה?
       
חיים אורון (מרצ-יחד):
       
       אנחנו במלחמה, אבל אדוני היושב-ראש, אתה יודע, והדברים נאמרו בפי מציעי החוק לדורותיהם, המניע הראשוני אולי היה ביטחוני, אני אפילו בזה לא בטוח, אבל אין היום מחלוקת בהבנת העניין, שהמניע, המוטיבציה העמוקה, קריאות הביניים וההיעדרות מהאולם, מעבירות את זה לעוד קטע בוויכוח הדמוגרפי.

היו"ר ראובן ריבלין:
       
       אין ספק בכלל.
       
חיים אורון (מרצ-יחד):
       
       אם אין ספק בזה, עם זה אני מתמודד.
       
היו"ר ראובן ריבלין:
       
       אני מסכים אתך במאה אחוז. לכן אמרתי לשבת עכשיו פה ולנהל את הדיון.
       
חיים אורון (מרצ-יחד):
       
       אני מאוד מעריך את זה. אם זה הוויכוח המרכזי, הוא קודם כול בינינו, כי אם בשביל לקיים מדינה יהודית ודמוקרטית, אני מוכרח לפגוע בערכים הכי בסיסיים שלי, יכול להיות שברגע מסוים אגיד שאני לא יכול יותר. 
       
       לנו תמיד קוראים תנועת ספר. באיזה מובן תנועת ספר? לא כי אנחנו חיים על הגבול – במקרה זה גם נכון - כי אנחנו נמצאים תמיד באותו מקום, עוד מימי "השומר הצעיר". יש סכנה שמאתנו יגלשו ל"בונד", שמאתנו יגלשו לקומוניזם, שמאתנו יגלשו למקומות אחרים, כי אנחנו נמצאים בתנועת ספר. מהי תנועת ספר? זו אותה מסגרת שבה אתה מנסה לממש את העקרונות האידיאולוגיים שלך עד לקצה שלהם, אבל להגיד: לא, אני עוצר. לכן, אני נשאר ציוני.
       
       ולכן אני אומר: יש זכות שיבה, ולכן חשוב לי לחדד את הנקודות הללו, כי אם הנקודות הללו לא מתקיימות - הבסיס מתערער. וככה, בהבל פה, בדיון של סוף מושב הכנסת, יעבירו פה חוקים, גם החוק הקודם, שבעצם מערערים את הבסיס של קיומה של מדינת ישראל כמדינה יהודית ודמוקרטית, כי הבסיס הזה מוכרח להישען על הביטחון - לא על הביטחון במובן של המצב הביטחוני, אלא על הביטחון המוסרי שגם כאשר אתה מחפש את האיזון, בין ה"דמוקרטית" ל"יהודית" - אתה נשאר נאמן לערכי היסוד שלך. יש יותר מדי אנשים שמתחילים להרגיש שהפשרה הזאת היא בלתי אפשרית, ואם היא בלתי אפשרית, לא בטוח שהם יבחרו בפשרה שלך, יכול להיות שהם ילכו לחפש פשרות שגם אני לא אוכל לקבל אותן. 
       
       לכן, בעיני, הוויכוח הזה הוא כל כך חשוב, הוא כל כך גורלי, ולכן אני בלי התלבטות הצבעתי נגד החוק הקודם ואני מצביע גם בחוק הזה.  לא כי אין לי התלבטות לגבי עמדותי, כי אין לי התלבטות לגבי המסקנות מהעמדות שלי, שלפעמים הן לא כל כך מוחלטות לגבי חוקים מהסוג הזה. 

היו"ר ראובן ריבלין:
       
       תודה רבה לחבר הכנסת חיים אורון. חבר הכנסת זחאלקה, בבקשה, אדוני.  ואחריו – חברת הכנסת זהבה גלאון. טלב גם כן - אחרי זה. 
       
טלב אלסאנע (רע"ם):
       
       אתה אמרת שאתה עובר סיעה סיעה.
       
היו"ר ראובן ריבלין:
       
       אה, נכון, נכון. בסדר. "בעדן" - זהבה ואחרי כן - אתה. 
       
קריאה:
       
       - - -
       
היו"ר ראובן ריבלין:
       
       מותר, זו שפה רשמית, חבר הכנסת מח'ול. תספר להם שאנחנו התראיינו בערבית. אתה דיברת בערבית, ואני עניתי לך בעברית, בלי תרגום. 
       
קריאה:
       
       - - -
       
טלב אלסאנע (רע"ם):
       
       תמיד אני מקופח אצלך . 
       
עזמי בשארה (בל"ד):
       
       - - -
       
היו"ר ראובן ריבליין:
       
       בבקשה, חבר הכנסת זחאלקה. חמש דקות לרשות אדוני, כי חבר הכנסת בשארה ניצל את עשר הדקות. אתה בפעם הקודמת ייצגת את סיעתך. יש לך חמש דקות. חבר הכנסת טאהא - אותו דבר, בתורו. אחריך - זהבה גלאון. אחרי כן - חבר הכנסת טלב אלסאנע, עשר דקות, אחר כך - דהאמשה יש לו חמש דקות. לא, רק לך יש. דהאמשה לא כאן. ואחר כך - חמי דורון משינוי – גם לו עשר דקות. בבקשה. 

ג'מאל זחאלקה (בל"ד):
       
       מכובדי היושב-ראש, רבותי חברי הכנסת. אפשר לתת הרבה שמות תואר לחוק שאנו דנים בו, אבל לעניות דעתי, מעבר לכל דבר אחר, זהו חוק בלתי אנושי. יכול להיות שאם מסכמים את כל מה שנאמר,  ומנקודת מבטם ומבטן של קורבנות החוק - ויש קורבנות לחוק הזה, והרבה קורבנות לחוק הזה, זה חוק בלתי אנושי. יותר מאשר הוא גזעני, יותר מאשר אטימות-לב - זהו חוק בלתי אנושי. הוא בלתי אנושי במיוחד ברטרואקטיביות שבו. 
       
       אני אסביר לך, אדוני היושב-ראש, אני רואה שאתה מתעניין בחוק הזה, וטוב שכך. בני-זוג שהתחתנו לפני חמש שנים, שש, שבע, תשע, עשר שנים, ארבע שנים אפילו – הם התחתנו כשידעו שיש אפשרות שהם יוכלו לקיים משפחה ביחד, שהם יכולים לחיות בבאקה אל-ע'רביה או באום-אל-פחם או בסח'נין. על סמך זה  הם באו בברית הנישואין, הם הביאו ילדים לעולם. 
       
       יום אחד - בום. בא, עולה לכאן הליברל הגדול, מר פורז, שר הפנים לשעבר, ומכריז: אתם לא יכולים לחיות ביחד. ואחר כך אמרו לי פעם אחת – חוק לשנה. ואני זוכר את נאומו הראשון, צריך להזכיר. הוא אמר שהסיבה היא סיבה ביטחונית. ישתנה המצב, ישתפר המצב - נבטל את החוק הזה. ככה, ספורט. עכשיו, אנחנו יודעים, ואתה יודע, אדוני היושב-ראש,  שיש החלטה ממשלתית להפוך את זה לחוק של קבע. כלומר - לא לשנה-שנתיים. ויש כאלה בבית הזה שרוצים להחמיר עוד יותר בחוק הזה. 
       
       אבל, מה יעשו אותן משפחות שלא ידעו שהאובססיה הדמוגרפית - שליוותה את מדינת ישראל מאז היווסדה - תהפוך לטירוף דמוגרפי? ואנחנו נמצאים עכשיו באטרף. לא באובססיה שאפשר לרפא אותה בצורה זו או אחרת, אלא באטרף, במצב של טירוף. וזהו חוק שבא מתוך הטירוף הדמוגרפי.  מתוך מתקפת טירוף. יש שד דמוגרפי. רואים שד, וככה קוראים לו, דרך אגב. תקשיבו לטרמינולוגיה שמדברים בה בעיתונות הישראלית: יש שד דמוגרפי. והשד הזה עושה טירוף. ואז מוציאים חוקים כאלה. 
       
       אין שום הסבר אחר לחוק כזה. מה תעשה אותה משפחה? מה תעשה אותה אשה? מה יעשו אותם ילדים? הם לא ידעו, לא הוזהרו, חשבו שיש אפשרות, והם לא עשו מעשה שאפשר לחזור ממנו, מעשה רוורסיבילי. הם אפילו לא השקיעו כסף בבורסה. אם היתה כאן השקעה של כסף בבורסה, והיו משנים חוקים, כל הבית הזה היה מתהפך בשביל גרושים. בשביל 10,000 עד 100,000 שקלים או 200,000 שקל. מדובר במשפחה, מדובר בחיים. יום אחד באתם, קטעתם את החיים האלה. אמרתם לאנשים האלה – לא מהיום והלאה אלא לעבר. אנשים התחתנו על סמך מצב קיים, ואתם שיניתם. 
       
       אתה יודע מה אמרו על זה: הם שינו את חוקי המשחק, המנוולים. ואני אומר: המשפחות האלה, כולן אומרות את אותו דבר: הם שינו את כללי המשחק, המנוולים, כי זה חוק מנוול, חוק בלתי אנושי. זה המצב. אני אומר למחוקק: מי שמך להרוס משפחות? מי שמך להחליט יום אחד: הם לא יוכלו לחיות יחד.  על איזה צדק מדברים? על זה צריך לדבר. כל התיקונים ששמענו כאן לא פותרים את המצב הקיים. אנחנו אמרנו, שלחלופין לפחות – קצת אנושיות, קצת רגש אנושי, קצת מצפון, נפתור את הבעיות הקיימות, ואז נתווכח על החוק. כמובן יש לי דעה. אבל, לפחות – נפתור את הבעיות הקיימות. מה יעשו אותן משפחות? זה חוק בלתי אנושי. תודה רבה. 
       
היו"ר ראובן ריבלין:
       
       תודה רבה, חבר הכנסת זחאלקה. חברת הכנסת זהבה גלאון, אחריה – חבר הכנסת טלב אלסאנע. אחריו - חבר הכנסת חמי דורון, ואחריו - חבר הכנסת טאהא. 
       
זהבה גלאון (מרצ-יחד):
       
       אדוני היושב-ראש, אני מודה שהיום, הצירוף הזה של שני החוקים - החוק הקודם, חוק שאוסר לתבוע פיצויי נזיקין, והחוק הזה, ביחד - שני החוקים האלה, שיעברו כאן, להערכתי, חוק אחד כבר עבר והחוק השני כנראה גם יעבור - הם, בעיני, בסוף המושב, כתם בספר החוקים שחוקקה הכנסת. זו אחת החרפות היותר גדולות. איך הכנסת הזאת הופכת לקבלן ביצוע של הממשלה, בלי לשאול, בלי לערער. כל האגף הזה, שאיננו עכשיו, יבוא אחר כך כנשוך-נחש, מהר מהר מהר - להצביע ולתת גושפנקה לחוק שכבר נאמר כאן קודם על-ידי אחרים לפני - חוק גזעני, חוק שמפלה בין אזרחים, ובעיקר – חוק ששולל זכויות על בסיס של לאום. 
       
       עכשיו, אני רוצה להגיד לך משהו באופן אישי, אדוני היושב-ראש, באופן אישי ובאופן ציבורי. שמעתי שהשבוע התכנסה סיעת הליכוד בכנסת והחליטה לאפשר, או לתמוך או לחוקק חוק, שבינתיים נפל, של חבר הכנסת אליעזר כהן, שייתן זכות הצבעה ליורדים בחו"ל. לישראלים - - -
       
אהוד יתום (הליכוד):
       
       נפל, אני הייתי נגד. 
       
זהבה גלאון (מרצ-יחד):
       
       נפל, נפל. אני יודעת. אבל רגע. חבר הכנסת אהוד יתום, הרי אתה מכיר אותי, אתה יודע שאני לא באה היום לספר לכנסת ישראל על חוק שנפל, לולא היתה לי נקודה. אנחנו לא מצלמים פה את האחוריים של ההיסטוריה עכשיו, תסלח לי. 
       
       אבל, סיעת הליכוד חשבה שזה יהיה לגיטימי לתת זכות בחירה להשפיע על מה שיקרה פה במדינה - אני מדברת על גורלה של מדינה - לאנשים שנחשבים אזרחים. מי נחשב אזרח – אזרח הוא גם אדם שירד מהארץ לפני 20, 30 שנה, לא חי כאן, לא משתתף בהכרעות כאן, לא נושא בחובות - -
       
אהוד יתום (הליכוד):
       
       לא משרת בצבא.
       
זהבה גלאון (מרצ-יחד):
       
       - - לא משלם מסים, לא שותף בקהילה, אך ברגע שאחד, הוא או רעייתו, הם אזרחים, אז הבן שייוולד לו בארצות-הברית, שמעולם לא ביקר פה, גם הוא יהיה אזרח ויוכל להשפיע על גורל המדינה בהכרעה הפוליטית הכי חשובה במדינת ישראל. ולזה כנסת ישראל כמעט נתנה יד, הפלנו חוק זה על חודם של שני קולות.
       
       כשמדובר ביהודים, תראו באיזו קלות אפשר להיות אזרח, להשפיע על מה שקורה כאן במדינת ישראל. אך כשמדובר באזרחים, אבל הם לא יהודים, אז מנסים למנוע מהם את הדבר, בעיני, הכי משמעותי, את הזכות לחיי משפחה, את הזכות לאהוב, את הזכות להינשא ואת הזכות להחליט ולבחור היכן לחיות. אמר את זה חבר הכנסת אורון, מזמן אנו כבר לא מדברים על סיבות ביטחוניות. כל הזמן ניסו להצדיק את החוק הזה בכסות של עילה ביטחונית. למה זה היה חמור גם בכסות הזאת של העילה הביטחונית – כי מחשידים ומענישים קולקטיבית את אזרחי ישראל הערבים, כולם נהיו עכשיו מפגעים בפוטנציה, אבל אפילו כבר הכסות הביטחונית הזאת אין בה צורך. אין כבר בושה. כבר בכלל לא מדברים על כסות ביטחונית. אני שומעת את המועצה לביטחון לאומי ואני שומעת שרים בממשלה ואני שומעת חברי כנסת - המרצע יצא מהשק, וכולם אומרים: אנו חוששים פה מהסכנה הדמוגרפית.
       
       החוק הזה לא נועד לתכלית ראויה. שמעתי שניסו לעשות פה תיקונים אלה או אחרים, התיקונים האלה הם לעג לרש. כל תיקון לא יהפוך אותו למידתי. החוק הזה היה, החוק הזה נשאר, החוק הזה יישאר לא מידתי, החוק הזה פוגע אנושות בערך השוויון של אזרחי ישראל הערבים. אני מזכירה לכל חברי הכנסת, כל אחד, רוממות השוויון בגרונו, שוויון זה ערך מרכזי, השוויון הוא ערך בעל מעמד חוקתי במדינת ישראל, אבל כשמדובר באזרחים שהם ערבים, אז הערך הזה כבר לא חל עליהם.
       
       אני חושבת שדווקא עתות חירום הן רגעי המבחן לחברה שמנסה להחשיב עצמה דמוקרטית. אני כבר לא בטוחה שאנו יכולים להגדיר את עצמנו באופן הזה, כשאנו באופן כל כך בוטה פוגעים בקבוצה של אזרחים שמהווים חמישית מאזרחי המדינה.
       
       אדוני היושב-ראש, אני מודה שכל פעם יש לי התחושה הזאת, שהנה, בחוק הקודם חשבתי שכבר אי-אפשר להתנוול יותר, שכבר הגענו לתחתית המדרון המוסרי. לא עולה על הדעת שום דבר שאפשר לעשות. כל פעם מחדש אני עולה כאן על הדוכן ומגלה שאין גבול לתחתית המדרון המוסרי, אין גבול לתהום הזאת שאנו נמצאים בה. אנחנו לא על ספו של מדרון. התנוולנו, אנחנו מתנוולים, והכנסת הזאת נותנת יד לאחת הנבלות היותר גדולות, שמכתימות את ספר החוקים הישראלי.
       
היו"ר ראובן ריבלין:
       
       חבר הכנסת טלב אלסאנע, בבקשה, אדוני. יש לך חמש דקות, כי אתה מסתייג יחיד ולא סיעה. ניתן לך שבע דקות.
       
טלב אלסאנע (רע"ם):
       
       אדוני היושב-ראש, חברי הכנסת, לפני כמה דקות אישרה הכנסת הצעת חוק בעניין שלילת זכותם של נפגעי האינתיפאדה לפיצוי, וראו זה פלא, אף שהיתה דעה אחידה, כמעט באופן אוטומטי ללא יוצא מן הכלל של כל הצד של הימין, כבוד היושב-ראש, איך אתה מסביר את העובדה שאנשי אקדמיה מאוד מוערכים כמו פרופסור מירי גור-אריה ועורכת-הדין יהודית קרפ, פרופסור מרדכי קרמניצר ופרופסור דוד קרצ'מר והרבה אחרים, כולם בעמדה אחידה שחוק זה הוא פסול ומגנים את החוק. אומרים שמדינת ישראל באה להתנתק מאחריותה כלפי האזרחים הפלסטינים שנמצאים בשליטה הביטחונית, ואני מציין את זה במלים שלהם: "ביד אחת מגנה ישראל מעשים אלה ולעתים אף מעמידה לדין חיילים המבצעים אותם, אולם בידה האחרת היא מבקשת להתנער מחובתה המשפטית והמוסרית לפצות את קורבנותיהם. אנו מזכירים לחברי הכנסת כי זכותם של פלסטינים לתבוע את המדינה על נזקים שנגרמו להם כתוצאה מפעילות מבצעית כבר צומצמה בתיקון משנת 2002".
       
       יש העמדה האקדמית, יש עסקנים פוליטיים שאומרים: זה המצפן של החברה, זה הקול השפוי של החברה, ובאופן אוטומטי ללא יוצא דופן אפילו צדיק אחד לא נגד הצעת החוק, ולאחר מכן באה עוד הצעת חוק כזאת, שבה אנו דנים, והיא מתייחסת לחלק מאזרחי המדינה על-פי צבע עורם, על-פי השייכות הלאומית שלהם, כי כולנו יודעים שלא יהודים הולכים להתחתן עם פלסטיניות בגדה וברצועה אלא אזרחים ערבים. זה חוק שמיועד לאוכלוסייה המוגדרת על-פי סוג השייכות הלאומית והדתית שלה. 
       
       כל הארגונים של זכויות האזרח, ללא יוצא מן הכלל, והארגונים האלה לא ארגונים ערביים ולא פלסטיניים, כל הארגונים של זכויות האזרח אומרים שהחוק הזה הוא רע. איך אתה מסביר את זה, שכולם, ללא יוצא מן הכלל, ויוצא גם כן מהצד השני, שכל חברי הכנסת מהצד הזה לרבות אלה משינוי שמדברים על דמוקרטיה ומשמיעים כל מיני ססמאות ריקות מתוכן, כששמים אותם במבחן האמיתי והממשי, כולם מצביעים פה-אחד בעד החוק הזה?
       
       לכן אני שואל: מדוע צריך להטריח את חברי הכנסת להצביע, אם כולם בעמדה אחת, כולם תוכנה אחת, כולם כמו רובוטים מגיעים, מצביעים? אז אולי נציגם, יושב-ראש הקואליציה, יצביע בשם כולם. הרי כולם יצביעו אותו דבר. אין שיקול דעת. מה זה, אנשים מהופנטים? לאנשים נמחק שיקול הדעת שלהם? אנשים לא מעזים לומר מלה אחרת מחוץ לעדר? מה שהרועה אומר, העדר הולך אחריו. זו פשיטת רגל, יש משהו פגום במערכת.
       
היו"ר ראובן ריבלין:
       
       יכול להיות שאתה תצביע נגד הקמת מדינה פלסטינית?
       
טלב אלסאנע (רע"ם):
       
       מה הקשר? אני מדבר על נישואים. אתן לך דוגמה טובה יותר: אני אצביע בעד יהודים פלסטינים שיתחתנו עם יהודיות ישראליות ויעשו איחוד משפחות בפלסטין. אני אצביע בעד יהודי מרוקאי שהתחתן עם יהודייה בכל מקום שתרצה, ויתאחדו שם במדינה שלהם, זה דומה. מה זה קשור, מדינה פלסטינית? נניח שיש שתי מדינות בעולם – יש מדינת ישראל בעולם - -
       
היו"ר ראובן ריבלין:
       
       ישראל וארצות-הברית נמצאות במלחמה, ואני מתחתן עם אמריקנית ורוצה להביא אותה לפה, כשיש לי טרור. דוגמה - ישראל וארצות-הברית נמצאות במלחמה, ויש בישראל או בארצות-הברית טרור של אחת המדינות נגד אחרת, או של אזרחים. ואני בא ואומר: כל עוד אני נמצא במלחמה עם ארצות-הברית, אני מבקש למנוע את האפשרות שעקב אמצעי חיתון, ייכנסו מחבלים אלי, חלילה. חלילה, כי אני אומר זאת גם לגבי אנשים מעולים ומצוינים מבין אחינו ובני-דודינו הפלסטינים, ואני מתייחס אל כל אדם כאדם. מי שהוא חבר שלי, הוא חבר שלי. ומי שהוא אויב שלי, אני אשתדל להיות יותר חזק ממנו. 
       
עמרם מצנע (העבודה - מימד - עם אחד):
       
       תראה איך האמריקנים התנהגו ליפנים. 
       
היו"ר ראובן ריבלין:
       
       נכון. אני לא מדבר על היפנים, אני לא לוקח דוגמה מהאמריקנים. 
       
טלב אלסאנע (רע"ם):
       
       לתקופה קצרה, אתה יודע, כשהיתה מלחמה. 
       
עמרם מצנע (העבודה - מימד - עם אחד):
       
       לתקופה קצרה. 
       
היו"ר ראובן ריבלין:
       
       אני שואל אותו - - -
       
טלב אלסאנע (רע"ם):
       
       ואחר כך התנצלו על זה ושילמו פיצוי. שילמו להם פיצוי. 
       
היו"ר ראובן ריבלין:
       
       איך האירנים היו נוהגים עם העירקים בזמן מלחמה? האם היו מאפשרים, חלילה - יש שאלות קשות. חבר הכנסת מח'ול - אני עצרתי לך את השעון, אתה תקבל את הזמן - יש שאלות קשות. אי-אפשר לפעמים לאחוז את - - -
       
עסאם מח'ול (חד"ש-תע"ל):
       
       - - -
היו"ר ראובן ריבלין:
       
       מרגע זה, חבר הכנסת טלב אלסאנע, קודם כול, אני מוסיף לך דקה, בבקשה. ועכשיו יש לך שלוש דקות וחצי ותגמור את הדברים בצורה מסודרת. 
       
טלב אלסאנע (רע"ם):
       
       אני רוצה לענות לאדוני, עד כמה שאני יכול, ולומר שאי-אפשר שהאדם שלא הכריז מלחמה, הוא לא יכול לעשות שלום, הוא יהיה הקורבן של מלחמות בין שתי מדינות. 
       
היו"ר ראובן ריבלין:
       
       זה נכון. זה נכון. 
       
טלב אלסאנע (רע"ם):
       
       ואת האדם צריך לדון כאדם, על-פי מעשיו. 
       
היו"ר ראובן ריבלין:
       
       נכון. 
       
טלב אלסאנע (רע"ם):
       
       והדבר הנוסף: נניח, אדוני היושב-ראש - אני התחלתי לומר - שתי מדינות. מדינת ישראל ומדינת פלסטין, בעולם אין מדינה נוספת. ואז, מדינת ישראל אומרת: נישואים - אין איחוד אצלנו. ומדינת פלסטין אומרת: נישואים מעורבים? אין איחוד נישואים אצלנו. איפה יגורו בני-זוג שמתחתנים בתוך שתי המדינות? זה דבר שהוא אבסורדי. חבר הכנסת יתום אמר משפט. אמר: אשה הולכת אחרי הגבר. בוא נקבל את זה. כל אשה תלך אחרי הגבר - אבל 90% מהמקרים הם של נשים שמתחתנות עם הגברים - וגם החוק הזה מונע את ההלכה הזאת. הרי יש מקרה בתנ"ך - - -
       
היו"ר ראובן ריבלין:
       
       יכול להיות שבהסתייגות של חד"ש יש ממש, בהסתייגות האומרת: על אף הוראות סעיף 2, רשאי שר הפנים או מפקד האזור - לפי העניין - לתת לתושב אזור רשיון ישיבה בישראל או היתר שהייה בישראל. יכול להיות בהחלט.
       
טלב אלסאנע (רע"ם):
       
       נכון, נכון. יש דוגמה, אדוני, שלמדתי - הרי לא למדנו בתיכון את דת האסלאם, למדנו תנ"ך. ולמדנו על המקרה של רות המואבייה, ממואב. 
       
היו"ר ראובן ריבלין:
       
       מגילת רות. 
       
טלב אלסאנע (רע"ם):
       
       כן. היתה פלסטינית. ועכשיו, אם היה החוק הזה, אם היו מיישמים אותו, היא לא היתה מקבלת איחוד משפחות - - 
       
אהוד יתום (הליכוד):
       
       היא התגיירה. 
       
טלב אלסאנע (רע"ם):
       
       - - וגם דוד המלך לא היה נולד. 
       
אהוד יתום (הליכוד):
       
       אבל היא התגיירה - - -
       
טלב אלסאנע (רע"ם):
       
       אז החוק - הרי בחברות, לפני קום המדינה, במדינות שלא מתיימרות להיות דמוקרטיות, בחברות הכי פרימיטיביות - - -
       
היו"ר ראובן ריבלין:
       
       רות המואבייה היתה צאצא של פלסטינים. כי הכנענים היו - - -
       
אהוד יתום (הליכוד):
       
       אדוני היושב-ראש, אבל היא כאילו התגיירה.
       
טלב אלסאנע (רע"ם):
       
       הרי כל חברה שבטית - - -
       
אהוד יתום (הליכוד):
       
       היא אמרה: עמי – עמך.
       
טלב אלסאנע (רע"ם):
       
       יש נישואים מעורבים אפילו בין שבטים. 
       
היו"ר ראובן ריבלין:
       
       אתה רואה שהפלסטינים הולידו את דוד המלך, חבר הכנסת דהאמשה? כי הוא לא יודע שרות המואבייה היתה הסבתא של דוד המלך. 
       
טלב אלסאנע (רע"ם):
       
       כן. הסבתא שלו. אני יודע. 
       
היו"ר ראובן ריבלין:
       
       היתה פלסטינית. 
       
טלב אלסאנע (רע"ם):
       
       ולכן אני אומר: אילו החוק הזה היה קיים, היא לא היתה מתחתנת, לא היתה מקבלת איחוד משפחות. דוד המלך לא היה נולד. 
       
אהוד יתום (הליכוד):
       
       - - -
       
טלב אלסאנע (רע"ם):
       
       אני רוצה לומר, אדוני היושב-ראש, שהיום, אצלנו - אבא שלי, זיכרונו לברכה, היה נשוי לארבע נשים. זה היה לפני קום מדינת ישראל. לא מסוגיות פוליטיות, לא היה מוסד לביטוח לאומי. הוא, פשוט מאוד, על-פי הקוראן, על-פי דת האסלאם, מותר לו להתחתן עם ארבע נשים, והוא יישם את ההלכה המוסלמית והתחתן עם ארבע נשים. 
       
       היום אני נשוי לאשה אחת. אז אם היום - - 
       
ואסל טאהא (בל"ד):
       
       רק?
       
היו"ר ראובן ריבלין:
       
       את כל החוקים הטובים ביטלו. 
       
טלב אלסאנע (רע"ם):
       
       - - הופכים את זה לסוגיה פוליטית, ומי שמתחתן הופך להיות  פטריוט, אז אולי צריך לחשוב אחרת, אולי אבא שלי צדק, כי יש סיבות נוספות מעבר לסיבות שהיו לו להתחתן עם עוד נשים. אבל, אני רוצה לומר - -
       
יוסף פריצקי (צל"ש - ציונות, ליברליות ושוויון):
       
       - - -
       
עבד-אלמאלכ דהאמשה (רע"ם):
       
       למה אתה לא הולך בדרכי אבא?
       
יוסף פריצקי (צל"ש - ציונות, ליברליות ושוויון):
       
       - - -
       
טלב אלסאנע (רע"ם):
       
       - - צריך להתייחס לדברים בהקשר הנכון. הזכות להתחתן זו זכות טבעית. זה אפילו בכל משטר, לא רק במדינה דמוקרטית כמו ישראל, שהיא הדמוקרטיה היחידה במזרח התיכון, והדמוקרטיה היחידה ששוללת מאזרחיה להחליט עם מי הם מתחתנים. היום אפילו ההורים לא מחליטים לבנים שלהם את מי לאהוב ועם מי להתחתן. באה מדינת ישראל, והיא רוצה להחליט לאזרחים הערבים: אתה תתחתן עם ההיא, ואסור לך לאהוב את השנייה. זה דבר אבסורדי, זה דבר פסול. 
       
       ועכשיו, האבסורד הגדול ביותר, אדוני היושב-ראש, זה שנותנים שיקול ביטחוני, ואומרים: אנחנו צריכים להביא מומחים לסוגיה הביטחונית, להגיד לנו למה לעשות את זה. 
       
       א. הרי כל המומחים הביטחוניים האלה, כשהועמדו במבחן אמיתי, נכשלו. גם בעניין האינתיפאדה, גם בעניין הנשק הלא-קונבנציונלי בעירק - לא ידעו כלום. אז המומחיות שלהם שווה לאפס. אבל, אם להתחתן או לא להתחתן, לזה צריך מומחה ביטחוני? באמת. מדינת ישראל, שיש לה נשק לא קונבנציונלי - ואני לא מומחה גדול. אני יכול להגיד את זה - מפחיד אותה שערבי מתחתן עם ערבייה ומביאים ילד? תינוק ערבי מפחיד את מדינת ישראל? מה שמפחיד אותה זה חוסר המוסריות, חוסר הצדק. אם המדינה התקיימה 50 שנה והתפתחה, והיום יש שלום עם מצרים, יש שלום עם ירדן, יש סיכוי לשלום עם הפלסטינים – היום מחוקקים את החוק האבסורדי הזה? חוק שפוגע בזכות-יסוד. איך אפשר להסביר את חוק-יסוד: כבוד האדם וחירותו, אם הזכות הזאת להקים משפחה היא לא חלק מהכבוד של האדם? 
       
היו"ר ראובן ריבלין:
       
       תודה. 
       
טלב אלסאנע (רע"ם):
       
       איזה כבוד יש לאדם אם הוא יגור כאן, אשתו שם, והילדים שלו יהיו במקום אחר? זה דבר אבסורדי, זה לא אנושי, זה לא טבעי - - -
       
היו"ר ראובן ריבלין:
       
       אתה חוזר על דבריך. תודה רבה.
       
טלב אלסאנע (רע"ם):
       
       וזה, לדעתי, מקעקע את הדבר הבסיסי שמתגאים בו כל הזמן - הדמוקרטיה היחידה במזרח התיכון. אז זו מדינה, במזרח התיכון, כשאר המדינות - - -
       
היו"ר ראובן ריבלין:
       
       תודה. 
       
טלב אלסאנע (רע"ם):
       
       דמוקרטיה - בוודאי לא. 
       
היו"ר ראובן ריבלין:
       
       תודה רבה. חבר הכנסת חמי דורון, בבקשה, אדוני. נציג סיעה. אחר כך טאהא, ואחר כך אהוד יתום. בבקשה. 
       
עמרם מצנע (העבודה - מימד - עם אחד):
       
       לפי איזה סדר בדיוק?
       
היו"ר ראובן ריבלין:
       
       לפי סדר ההסתייגויות. יש לכם הסתייגויות?
       
עמרם מצנע (העבודה - מימד - עם אחד):
       
       לי יש.
       
היו"ר ראובן ריבלין:
       
       מצנע. נכון. עוד מעט אני מגיע אליך. לא, אני אתן לך. בהחלט. לא ראיתי - אם היית מפנה את תשומת לבי.
       
חמי דורון (שינוי):
       
       - - -
       
היו"ר ראובן ריבלין:
       
       טוב, בסדר. אם יאמרו לי שיש עוד ארבעה מהסיעה, כל אחד יקבל חמש דקות. בבקשה. 
       
חמי דורון (שינוי):
       
       אדוני היושב-ראש, חברי חברי הכנסת. אני ישבתי והקשבתי בקשב רב לדוברים, לסערה, לרגש הרב שנלווה לדבריהם - לפחות של חברי מרצ, ואני די התפלאתי. אני לא ראיתי אותם בישיבות הוועדה שדנה בנושא הזה. גם לא ראיתי אף אחד מהם בישיבת הוועדה שבה הופיע היועץ המשפטי לממשלה עם ראש השב"כ. גם שם לא ראיתי את זה. ליוויתי את הוועדה בישיבות האלו, כמעט בכולן, ואנחנו מדברים פה - וצריך לשים את הדברים על השולחן פעם אחת ולתמיד. כולם יצרו איזה מצג שווא, כאילו מדובר בחוק שעכשיו הוא חל לתמיד, חוק שהוא לנצח, או לפחות כל זמן שכנסת ישראל ומדינת ישראל קיימות.
       
       מדובר כאן על הוראת שעה, שמסתיימת במרס 2006. זו האמת, וצריך לשים את הדברים על השולחן, ולא לנסות ולסובב את הדברים כאילו זה עכשיו לנצח נצחים. 
       
ואסל טאהא (בל"ד):
       
       - - -
       
חמי דורון (שינוי):
       
       חבר הכנסת ואסל טאהא, אתה ישבת בכל הישיבות. 
       
היו"ר ראובן ריבלין:
       
       לא להפריע לו. לא להפריע. 
       
חמי דורון (שינוי):
       
       ישבת בכל הישיבות. אתה גם היחיד שישבת בישיבה עם ראש השב"כ. היחיד, מחברי הכנסת הערבים. 
       
עסאם מח'ול (חד"ש-תע"ל):
       
       מה?
       
חמי דורון (שינוי):
       
       מה מה? אתה, חבר הכנסת מח'ול, באת בסוף, לקראת הסוף. וחבר הכנסת טלב אלסאנע בא כשסיימנו את הישיבה, בכלל. אבל לבוא לכאן ולדבר גבוהה גבוהה - זה קל. נכון. כי מה? צריך לתת דין-וחשבון אמיתי? לא. הנייר סובל הכול, מותר להגיד הכול, אין שום בעיה. בואו נעמיד את הדברים על דיוקם. 
       
עסאם מח'ול (חד"ש-תע"ל):
       
       - - -
       
חמי דורון (שינוי):
       
       אמר היועץ המשפטי לממשלה בצורה הברורה ביותר: הצעת החוק הזאת נולדה לראשונה בשנת 2001, כאשר השב"כ הוא זה שביקש את הצעת החוק. חד וחלק, תבדקו את הפרוטוקולים של הוועדה. אז מה? אז השב"כ דיבר על הבעיה הדמוגפית?
       
ואסל טאהא (בל"ד):
       
	כן. 

חמי דורון (שינוי):
       
       לא. לא נכון.
       
עסאם מח'ול (חד"ש-תע"ל):
       
       - - -
       
חמי דורון (שינוי):
       
       לא נכון, לא נכון. בואו וניקח את הפרוטוקולים של הוועדה. השב"כ הוא זה שביקש את הצעת החוק מהסיבה הפשוטה. הסתבר שיש פרופיל, שאפשר לצייר פרופיל של מפגע, פרופיל של מי שמעורב בפעילות טרור. ומסתבר, אדוני היושב-ראש, שלישיבה עם ראש השב"כ, כמו שאמרתי, מכל חברי הכנסת הערבים שהיו פה עכשיו ודיברו ברגש רב, ומחברי הכנסת של מרצ, הגיע רק חבר הכנסת ואסל טאהא, שנכח בכל הישיבה ושמע את כל הנתונים - - -
       
עסאם מח'ול (חד"ש-תע"ל):
       
       למה?
       
חמי דורון (שינוי):
       
       כי חבר הכנסת עסאם מח'ול, אתה באת באמצע הישיבה. 
       
עסאם מח'ול (חד"ש-תע"ל):
       
       אני באתי ושמעתי אותו - - -
       
חמי דורון (שינוי):
       
       באמצע הישיבה. 
       
עסאם מח'ול (חד"ש-תע"ל):
       
       והוא התחמק מלענות. למה אתה משקר?
       
חמי דורון (שינוי):
       
       באמצע. כן. והוא ענה לך. 

       וראש השב"כ נתן לי נתונים על 1,048 הרוגים ועל קרוב ל-6,000 פצועים. נדמה לי שהמספר היה 5,987 פצועים במהלך האינתיפאדה האחרונה. 
       
היו"ר ראובן ריבלין:
       
       האם ראש השב"כ אמר, פשוט לי לא היתה ההזדמנות לשמוע את הסיבוב הזה, שכל פלסטיני עלול להוות סכנה ביטחונית?
       
חמי דורון (שינוי):
       
       ממש לא.
       
היו"ר ראובן ריבלין:
       
       האם אתה מסכים להסתייגות של מצנע, שבאה ואומרת: לא עלולים להיות, אלא מהווים.
       
חמי דורון (שינוי):
       
       לא. אני אסביר לך. ראש השב"כ צייר פרופיל - -
       
היו"ר ראובן ריבלין:
       
       עסאם מח'ול, צריך לדעת לשאול.
       
חמי דורון (שינוי):
       
       - - מדויק של הגילאים המעורבים בטרור, לרבות הנתונים המדויקים והמספרים של חלוקת האנשים, ולכן בהוראת החוק הזאת נקבעו גילאים. יותר מזה, הוראת השעה הזאת היא הרי טובה יותר, ואתם יודעים את זה, היא עדיפה וטובה יותר מהצעת החוק שקיימת היום ומסתיימת ב-31 באוגוסט. אתם יודעים את זה, היא הרבה יותר קלה. 
       
       לא לחינם אמר פה יושב-ראש הוועדה, שהוא אומנם מתנגד, כי הוא מתנגד ברמה האידיאולוגית לנושא הזה, שבסך הכול הצעת החוק הזאת, בהשוואה להוראות השעה הקודמת, היא הרבה יותר טובה.
       
       אנחנו מדברים על הצעת חוק, כמו שאמרתי, שהיא בסך הכול לשמונה חודשים, אולי אפילו פחות, היא עד 31 במרס 2006, ותחילתה תהיה למעשה ב-1 בספטמבר. במקביל עובדת מדינת ישראל על הצעת חוק שתצטרך לעמוד במבחן בג"ץ. היא תצטרך לעמוד במבחן בג"ץ מבחינת ההתייחסות שלה לכלל התושבים, לכלל האזרחים, לכל מי שמבקש אישור כניסה לישראל או אזרחות ישראלית.
       
       אני רק רוצה להזכיר לחברי חברי הכנסת, שהמחבל המפגע האחרון שנעצר לפני עשרה ימים, בסוף השבוע, הסייען שלו היה בדיוק אותו אחד שמתאים לפרופיל האחמ"ש – איחוד משפחות. זה היה סייען מיפו שנעצר.

היו"ר ראובן ריבלין:
       
       הסייען הוא אזרח.
       
חמי דורון (שינוי):
       
       הוא היה במסלול של אחמ"ש, של איחוד משפחות, כי הוא נשוי לשתי ערביות ישראליות. הוא היה בדיוק באותו מסלול. זה הקטע המדויק שמראה שהפרופיל הזה אכן צודק.
       
עסאם מח'ול (חד"ש-תע"ל):
       
       אולי תספר מה אמר ראש השב"כ לגבי המשת"פים. למה לא מראים את הפרופיל שם?
       
חמי דורון (שינוי):
       
       למרות הניסיון של חבר הכנסת מח'ול לנסות ולהציג, כביכול, שכל אלה שמעורבים בפיגועים הם המשת"פים - - -
       
עסאם מח'ול (חד"ש-תע"ל):
       
       למה לא מראים את הפרופיל שם?
       
חמי דורון (שינוי):
       
       חבר הכנסת מח'ול, הרי לא הפרעתי לך כשדיברת. אמר לך ראש השב"כ: אני מוכן להביא את הנתונים, בתנאי שתיתנו לי להציג את הנתונים של כמה אנשים - -
       
עסאם מח'ול (חד"ש-תע"ל):
       
       לא, הוא לא אמר את זה, הוא אמר - - -
       
חמי דורון (שינוי):
       
       - - שאותם משת"פים הצילו, ואמרת: לא, זה לא בעניין, זה לא מעניין אותי - - -
       
עסאם מח'ול (חד"ש-תע"ל):
       
       אתה מנסה - - -
       
היו"ר ראובן ריבלין:
       
       חבר הכנסת מח'ול, אל תדבר אליו. אל תדבר אל מח'ול, הוא ישיב לך.
       
חמי דורון (שינוי):
       
       אתה מנסה לעוות את המציאות.
       
עסאם מח'ול (חד"ש-תע"ל):
       
       אולי אתה היית בישיבה, אבל לא שמעת.
       
היו"ר ראובן ריבלין:
       
       מספיק. מספיק. הוא רק קרא בשמך. אל תפנה לחברי כנסת.
       
חמי דורון (שינוי):
       
       חבר הכנסת מחו'ל, הרי - - -
       
היו"ר ראובן ריבלין:
       
       למה אתה צריך לפנות אליו? הוא יענה.
       
חמי דורון (שינוי):
       
       מה?
       
היו"ר ראובן ריבלין:
       
       אם תאמר לו "חבר הכנסת מח'ול", הוא יענה.
       
חמי דורון (שינוי):
       
       אני אומר שאחד מחברי הכנסת הערבים - -
       
עסאם מח'ול (חד"ש-תע"ל):
       
       ביקשנו ממנו שיביא, והוא סירב.
       
חמי דורון (שינוי):
       
       - - שכן נכח בדיון, וזה לא היה חבר הכנסת ואסל טאהא, שאל את השאלה הזאת את ראש השב"כ, וראש השב"כ אמר: אין בעיה, אני מוכן לתת את הפרטים, בתנאי שבמקביל אני אביא את הנתונים של מספר האנשים שניצלו בזכות אותם משתפי פעולה.
       
עסאם מח'ול (חד"ש-תע"ל):
       
       תמסור לו שאנחנו מסכימים, שיביא. 
       
חמי דורון (שינוי):
       
       את זה לא רצו. וזה כתוב - - -
       
עסאם מח'ול (חד"ש-תע"ל):
       
       זה לא כתוב, לא הבנת מה היה בישיבה.
       
היו"ר ראובן ריבלין:
       
       טוב. כך כתוב לדעתו.
       
חמי דורון (שינוי):
       
       זה כתוב בפרוטוקול, אפשר לראות את זה ואפשר לקרוא את זה, כל מי שרוצה.
       
       אדוני היושב-ראש, אנחנו מדברים על הצעת חוק שהיא הרע במיעוטו. נכון, אף אחד לא שלם עם הצעת החוק הזאת, ואני אצביע בעדה משתי סיבות עיקריות: האחת, הוראת השעה הזאת כמו שנאמר היא הוראת שעה, היא מוגבלת עד אשר יבואו להסדרה - ואני מקווה שהממשלה אכן לא תזקק להארכות נוספות בהוראת השעה הזאת. מצד שני, יש נטייה לשכוח שאנחנו נמצאים במצב מלחמה. אדוני שאל קודם - אם היינו במצב מלחמה עם ארצות-הברית איך היינו צריכים להתייחס. אני אדבר בצורה הרבה יותר בוטה. להזכירך, במלחמת העולם השנייה, בשנות ה-40, אזרחים יפנים, שהיו אזרחים שווי זכויות, שקיבלו אזרחות - - -
       
היו"ר ראובן ריבלין:
       
       אזרחים אמריקנים.
       
חמי דורון (שינוי):
       
       אזרחים אמריקנים, שהיו ממוצא יפני, חלקם היגרו מיפן, חלקם היו דור שני – איך התייחסה ארצות-הברית למצב שהיה, כשאנחנו מדברים על אם הדמוקרטיות? לכן כשאני נמצא במצב מלחמה, ואמרתי את זה בוועדה, לא יעלה על הדעת שאני בזמן מלחמה - ואני נמצא במצב מלחמה, זה לא יעזור, אני נמצא עם הפלסטינים במצב מלחמה, ואני לא רואה את האפשרות שבה אזרח ישראלי יתחתן עם אזרחית או אזרח מארץ אויב ויביא אותה או אותו למדינת ישראל, ואותו אדם שהוא האויב שלי המוצהר, שנמצא אתי במצב מלחמה, לא בהפסקת אש, במצב מלחמה ברור, אני אתן לו אזרחות ישראלית.
       
       צריך לשים לב, שהצעת החוק הזאת לא חלה למשל על ערבי תושב ירדן או על ערבי תושב מצרים. למה? כי אנחנו נמצאים במצב של שלום אתם. אין בעיה.
       
       לכן, כל הסיפור הזה של הפליה ושל דמוגרפיה אלה המצאות שבאו בדיעבד, כי זה נוח, זה נמכר יותר טוב, זה עושה רושם יותר טוב, אפשר גם למכור את זה אולי בשוק העולמי, אלא אם כל הבית הזה חושב, או סיעת מרצ-יחד חושבת, אף שהם לא היו בישיבות, שהיועץ המשפטי למשל שיקר לוועדה. האם אדוני חושב שהיועץ המשפטי עמד ושיקר לוועדה? אני לא חושב.
       
היו"ר ראובן ריבלין:
       
       הזמן הסתיים, עכשיו אתה מתחיל פרשה חדשה, של היועץ המשפטי? עד עכשיו היה ראש השב"כ.
       
חמי דורון (שינוי):
       
       אנחנו מציינים את כל מי שהיה באותה ישיבה, אדוני.
       
היו"ר ראובן ריבלין:
       
       עשר דקות עברו, זאת הבעיה. אם אתה צריך עוד שתי דקות, תקבל.
       
חמי דורון (שינוי):
       
       עוד דקה אני אסיים.
       
היו"ר ראובן ריבלין:
       
       בבקשה.
       
חמי דורון (שינוי):
       
       היועץ המשפטי לממשלה אמר את הדברים בצורה הברורה ביותר, הוא הציג את הנושא פעמיים, גם בישיבה הראשונה וגם בישיבה לפני האחרונה, לפני הישיבה על ההצבעות, כשהוא בא ואמר את הדברים בצורה הברורה ביותר. נציגתו אמרה את הדברים בצורה הברורה ביותר לאורך כל הדרך, כאשר התחושה שלי לפחות, מהישיבות שנכחתי בהן, היתה שרוב החברים באו להתנגח בהצעת החוק בלי לשים לב בכלל, בלי לשמוע, כלומר, שמעו את הטענות, את מה שהציגו, ראו את העובדות, אבל התעלמו מהן. זאת אומרת, לא הפריעו להם העובדות כפי שהציגו אותם גם ראש השב"כ, גם  היועץ המשפטי לממשלה, בבניית התזה של ההפליה, כי כך נוח היה.
       
       אדוני היושב-ראש, חברי חברי הכנסת, צריך להצביע בעד הצעת החוק הזאת, צריך להצביע בעדה, מכיוון שהיום אנחנו בבחינת דמוקרטיה מתגוננת, ועלינו להתגונן היום. כרגע יש לנו הצעת החוק הזאת, היא תהיה בתוקף עד 31 במרס 2006 או עד אמצע מרס 2006. עד אז אני מקווה שהממשלה תביא הצעת חוק מסודרת, מוסדרת, טובה, ובזה תסתיים, אולי, אף שאני אישית לא מאמין, הסאגה הזאת שמדי שנה מגיעה אלינו לכנסת. תודה.
       
היו"ר ראובן ריבלין:
       
       תודה רבה. חבר הכנסת ואסל טאהא, אחריו – חבר הכנסת אהוד יתום, ואחריו – חבר הכנסת מצנע.
       
ואסל טאהא (בל"ד):
       
       אדוני היושב-ראש, חברי הכנסת, חבר הכנסת חמי דורון דיבר על כך שבין מדינת ישראל לבין הפלסטינים יש מלחמה. לזה כעת אני לא רוצה להתייחס, מפני שהמלחמה חלה בין שתי מדינות, בין שני צבאות, ולא בין עם תחת כיבוש לבין צבא כובש. זה דבר ראשון. 
       
       שנית, דיברת על כך שבין מצרים לישראל יש שלום, גם עם ירדן. רציתי שתשמע, לספר לך סיפור שקרה רק לפני שבוע. צעיר מהכפר משהד רצה להתחתן עם בחורה מירדן, קבע את יום החתונה, את הטקס, כל המוזמנים הגיעו, אני אחד מהם, הגעתי לשם, כוחות הביטחון בגשר שיח'-חסן מנעו מהכלה להגיע. זו דוגמה לירדן. זו דוגמה אחת. מנעו מהכלה הירדנית להגיע. אני אישית מטפל בכמה פניות מבחור מצרי, רופא במקצועו, שהתחתן עם ערבייה ישראלית, ויצאו לו שערות על הלשון ועל הידיים, ועד עכשיו, אחרי שנים, לא קיבל  תעודת זהות. על מה מדברים? עם מצרים יש שלום. החוק הזה לא חל על מצרים? כן חל על מצרים וכן חל על ירדנים. זה לא חוק ביטחוני. זה חוק דמוגרפי. זאת הוכחה אחרת לכך שזה חוק דמוגרפי. רק אחד דיבר אמת - ראש הממשלה. הוא הצהיר לא פעם שזה חוק דמוגרפי. פעם ראשונה שאני מסכים אתו. 
       
יוסף פריצקי (צל"ש - ציונות, ליברליות ושוויון):
       
       זה ענק.

ואסל טאהא (בל"ד):
       
       הוא אמר שזה חוק דמוגרפי.
       
עמרם מצנע (העבודה - מימד - עם אחד):
       
       זה הכלל? כשאתה מסכים אתו - הוא מדבר אמת, וכשאתה לא מסכים אתו - הוא לא מדבר אמת?
       
ואסל טאהא (בל"ד):
       
       לא. בעניין הזה הוא דיבר ישר ואמר: החוק הזה חוק דמוגרפי.
       
       אדוני היושב-ראש, חברי הכנסת, לגבי ראש השב"כ, חמי דורון לא אמר את כל האמת. אחרי הסקירה של ראש השב"כ שאלתי אותו: מבין 26 הפיגועים שהוא טוען שהיו שותפים בהם אנשים שיש להם תעודות כחולות או השתתפו ישירות או גלגלו את הפיגוע – אני מצטט אותו – שאלתי אותו כמה מבין אלה משת"פים. אדוני היושב-ראש, הוא התחמק, אמר אחד, אולי שניים.

חמי דורון (שינוי):
       
       הוא לא התחמק.

ואסל טאהא (בל"ד):
       
       הוא התחמק ואמר: אני לא אגרר. 

חמי דורון (שינוי):
       
       הוא אמר מפורשות - - - 
       
היו"ר ראובן ריבלין:
       
	חבר הכנסת דורון, אדוני דיבר 13 דקות.

ואסל טאהא (בל"ד):
       
       שמעתי אותך.

היו"ר ראובן ריבלין:
       
       נכון. לא להפריע.

ואסל טאהא (בל"ד):
       
       לא הפרעתי לך. הוא אמר: יש גם משת"פים שהצילו חיים. אני אישית אמרתי לו: אני מוכן לשמוע. תן נתונים. הוא אמר: אני לא אגרר לשאלות כאלה. אני מצטט אותו. הוא ענה לנו שהוא לא מוכן להיגרר לשאלות כאלה ולא ענה. לכן לא ייתכן בגלל אחד או שניים להעניש אוכלוסייה שלמה.  
       
       החוק הזה הוא כתם שחור במצחם של כל אלה שתומכים בו. זה קרקוע של הדמוקרטיה שמתגאים בה. זה חתירה תחת יסודות הדמוקרטיה שמתגאים בה. 
       
       אדוני היושב-ראש, היום אושר גם חוק בלתי אנושי, גזעני, חוק הנזיקים האזרחיים. החוק הזה גם הוא כתם וחרפה במצחה של מדינת ישראל. מדינה שכובשת שטחים, והיא השלטת שם, מרשה לעצמה לשרוף גורן שלם כדי לפגוע במחט. שורפים עם שלם  ומונעים מהם דרך חוק לתבוע פיצויים. זה צעד אחר בכיוון הפאשיזם. כך הרבה משטרים בעולם הגיעו לפאשיזם - תוך כדי חקיקה, חקיקת חוקים כאלה. 
       
       חוק האזרחות, אדוני היושב-ראש, גם הוא בלתי אנושי, גם הוא גזעני, גם הוא מופנה נגד אוכלוסייה שלמה. זהו חוק שמטרתו פחות ערבים במדינה, פחות ערבים בכל מקום במדינה הזאת. יש להזכיר שאנחנו, האזרחים הערבים, אנחנו חלק מהאדמה הזאת, זאת ארצנו ואין לנו ארץ אחרת.

היו"ר ראובן ריבלין:
       
       אתם גם חלק מהמדינה הזאת.

ואסל טאהא (בל"ד):
       
       גם חלק מהמדינה הזאת. אין לנו ארץ אחרת, לכן כל לחץ לא יועיל. אומנם זה כואב, אומנם זה פוגע, אומנם זה בלתי אנושי, אבל בסופו של דבר האור יצא, וכל אדם שיש לו זכות בסופו של דבר יגיע הזמן שיקבל את הזכות שלו.

היו"ר ראובן ריבלין:
       
       תודה רבה לחבר הכנסת טאהא. חבר הכנסת אהוד יתום, חמש דקות לרשות אדוני. אחריו – חבר הכנסת מצנע. חבר הכנסת יתום, אין לך פה הסתייגות תנועתית, יש לך הסתייגות אישית. תדבר שבע דקות. הוא הדין לגבי חבר הכנסת מצנע, שגם אצלו ההסתייגויות הן אישיות.

אהוד יתום (הליכוד):
       
       אדוני היושב-ראש, חברי חברי הכנסת, קודם כול, אני רוצה לומר שהדיונים בוועדת הפנים היו מאוד מאוד רציניים, והגיעו לשם כל המי ומי שהיו צריכים להסביר, להדגיש, להבהיר ולהאיר.
       
        מה שקורה כאן בשעתיים האחרונות - פשוט נראה לי שאנשים לא חיים במציאות שלנו. כאילו לא היו 25,375 פיגועים, לא היו 142 פיגועי התאבדות, לא היו 1,050 הרוגים, לא היו 5,587 פצועים. פתאום מיתממים על הדבר הנדיר הזה בקרב המוסלמים, שהאשה הולכת אחר הגבר. אני אמרתי בדיונים, אדוני היושב-ראש, מי שרוצה לקיים חיי משפחה ואוהב את אשתו והיא אוהבת אותו, שיחיו במקום שמותר לחיות, לא בזמן מלחמה במקום שאסור להם לחיות.
       
       אתה יודע מה? יותר מזה, אני כאן עומד כאיש קואליציה, וקשה לי מאוד, אדוני היושב-ראש, להצביע בעד החוק הזה, גם אם אני אצביע בעדו, כי הממשלה פשוט הלכה כברת דרך אדירה מהנתונים של היום, חברי חברי הכנסת, ואתם יודעים את זה. אדוני, אם לסבר קצת את האוזן, אני רוצה שתדע: לא היתה מגבלה של גיל עד עתה. היום, השב"כ, אחרי מאבקים קשים בינו לבין עצמו, הסכים למגבלה של גיל - 35 שנה לגבר ו-25 שנה לאשה. אני עוד מעט אתן נתונים שתבינו מה המשמעות. זה לקיחת סיכון מחושב אדיר בימי מלחמה כאשר 25 מעורבים, שהם, אדוני, 11% מהאוכלוסייה של כלל ערביי ישראל שמעורבים בפיגועים. 225 ערבים ישראלים מעורבים בפיגועים. יש להם מכפיל כוח שאסור לנו לשכוח אותו, גם מספרים צהובים, גם תעודות זהות ישראליות. הם יכולים במדינה הדמוקרטית שלנו לנוע מכאן ולכאן ולעשות כל מה שהם רוצים לעשות. וכאלה שנטלו על עצמם את שליחות השטן להרוג ישראלים, ערבים ויהודים כאחד, והנתונים ממש מדהימים.
       
       אני רוצה לתת חלק מהנתונים כדי שתבינו מאיפה המשמעות הזאת של הגילים - 35 שנה לגבר ו-25 שנה לאשה, המגבלה הזאת שלא היתה קודם, אדוני היושב-ראש. ילדים מגיל 14, כשהיתה מגבלה לגיל 12, והליכה כברת דרך שאני ממש לא מאמין שהממשלה הזאת עשתה, ובכל אופן היא עשתה את זה. על כן, על כל הסתייגות של הפרת גיל, ביקשתי להחמיר את הגיל, כדי לנסות ולאזן את תמונת המצב. לא היתה שום דרך אחרת, וישבו החברים ושמעו ברוב קשב גם את היועץ המשפטי לממשלה וגם את ראש השב"כ, שהופיע וחשף את הנתונים קבל עם וועדה. חד וחלק.
       
        אני רוצה קצת לסבר את האוזן במעט הזמן שנותר לי: למה הלכו לגיל 14, כשאני חשבתי שצריך ללכת לגיל 12? אדוני היושב-ראש, באינתיפאדה הזאת מעורבים בסך הכול בטרור מאז תחילת העימות 33 ילדים. גילאי 12-13 – שני ילדים, גילאי 13-14 – שבעה ילדים, גילאי 14-15 – 24 ילדים. זה פשוט נתון מדהים, שכאשר מאגדים אותו לחבילה אחת אפשר להבין ממה המדינה הזאת חוששת ולמה היא צריכה להגן על אזרחיה, ערבים ויהודים כאחד. הרי כולנו נפגעי טרור.

       מה אפשר לעשות? בחיפה היו פיגועים שפסחו על ערביי ישראל נאמנים? אין אחד שעושה הקנטה טוטלית. אני אומר וחושב, שבמשך 57 שנות המדינה גילו ערביי ישראל בגרות וגילו אחריות. עשבים שוטים יש גם פה וגם שם, אני מסכים, אבל כשיש נתונים כאלה, איך אפשר להתעלם מהם? איך אפשר לעבור בעניין הזה לסדר-היום?
       
       אדוני היושב-ראש, בסך-הכול מעורבים 25 אנשים שהם אחמ"שים. 11% מכל ערביי ישראל שמעורבים בפח"ע. 64%, 16 במספר, הם אחמ"שים שמרכז החיים שלהם כאן בישראל, ותשעה שמרכז החיים שלהם הוא בשטחים. זה אומר דורשני. על כן אני אומר, שכאשר רוצים איחוד משפחה, יש גבר ואשה אוהבים, שגם יולדים ילדים, שילכו לגור במקום שמותר להם. אנחנו אמרנו פעם שאנחנו מונעים ממישהו לגור עם מי שהוא אוהב ועם מי שהוא רוצה לעשות את המפעל הנהדר הזה, הקמת משפחה? 
       
       יתירה מכך, רבותי, היקף הנפגעים מפיגועי התאבדות נכון ל-10 ביולי 2005, כאשר 16 אחמ"שים מעורבים בגלגול פיגועי התאבדות, הם 57 הרוגים ו-370 פצועים. יש תופעה חדשה מ-2002, והתופעה הזאת מלמדת שנשים החלו להשתתף בטרור והנתונים האלה מדהימים, ממש מדהימים. סך כל הנשים המעורבות - 89 במספר. 67 מעורבות בפיגועי התאבדות, ומתוכן שמונה מתאבדות. נשים מעורבות בפיגועי התאבדות ב-2002 - 16 נשים, ב-2003 - 14 נשים, ב-2004 - 36 נשים, ב-2005 - שתי נשים. חתך הגילאים של המעורבות בטרור הוא 17-30, והשב"כ הסכים לרדת לגיל 25. מבחינת הגברים זה מעבר לגיל 35, והוא הסכים להישען על גיל 35. אני חושב שזאת הליכה מטאורית לקראת הדמוקרטיה במדינה שיש בה טרור כמעט יום-יום, יש הרוגים יום-יום ומשלמים בחיי אדם, יהודים וערבים כאחד. 
       
       על מנת לסכם את הדברים וגם לעמוד בלוח הזמנים, אני רוצה לומר לכם עוד דבר אחד. יש אחמ"שים ויש בנים לאחמ"שים, חבר הכנסת מצנע. כדאי, אדוני היושב-ראש, שגם חיים אורון ישמע כי הנתונים האלה חשובים. מקרב האחמ"שים, המעורבים בפעילות טרור בין 2001 ל-2004 - 36%, תשעה במספר, הם אחמ"ש בעקבות נישואין. 64%, 16 במספר, הם בנים לאחמ"ש, דור שני לאחמ"שים. על מה אנחנו מדברים? אנחנו חיים בגן-עדן? אני שואל אתכם - אנחנו חיים בגן-עדן או  בגיהינום של טרור. מי שאמר שאנחנו עוד נשמע את ההדים לעתיד - כן, אנחנו נשמע את ההדים לעתיד - של הפיצוצים במסעדות, בבתי-הקפה ובאוטובוסים, של יללות האמבולנסים, של הבכי קורע הלב של אלה שמלווים אותם למנוחות עולמים. 
       
       על כן, החוק הזה הוא לא רק חוק חשוב, אלא הוא חוק צודק, והוא אך ורק עד מרס בשנה הבאה. אני מקווה שעד אז יהיה שקט ונוכל להקל בדברים, כי אף אחד לא מחפש את החקיקה הזאת. היא כורח ביטחוני ותפסיקו לספר סיפורים בנושא הדמוגרפי. זה פשוט לא נכון. תודה רבה. 
       
ואסל טאהא (בל"ד):
       
       זה מה שראש הממשלה אמר. 
       
היו"ר ראובן ריבלין:
       
       חבר הכנסת טאהא, יש הרבה אנשים בכנסת שמדברים על הנושא הדמוגרפי. הרבה אנשים. בזכות הנושא הדמוגרפי יש אנשים שמצביעים בעד התנתקות ובעד פינוי יישובים. רבותי, הנושא הדמוגרפי הוא נושא מעיק מאוד, שקיים. מה אנחנו יכולים לעשות? אנחנו צריכים קודם כול לדאוג גם להקמתה של מדינה שבאמת העם היהודי יוכל לחיות בה בשלום. 
       
       חבר הכנסת מצנע, בבקשה, אדוני. גם לרשות אדוני שבע דקות. אחריו - חברת הכנסת אראלה גולן, ואחריה - חברי הכנסת יאסינוב ורשף חן. 
       
עמרם מצנע (העבודה - מימד - עם אחד):
       
       אדוני היושב-ראש, עמיתי חברי הכנסת, אנחנו ניצבים היום לפני אישור בקריאה שנייה ושלישית של חוק קשה, חוק שהולך על חבל דק מאוד בין דמוקרטיה וזכויות האזרח, זכויות הפרט מצד אחד, לצורכי הביטחון מצד שני. הדיונים באמת היו דיונים עניינים ורציניים בוועדת הפנים, שנוהלה על-ידי חבר הכנסת גאלב מג'אדלה. היועץ המשפטי, ראש השב"כ ואנשי שירות הביטחון הציגו באופן די מלא ודי משכנע שהסיבה העיקרית העומדת מאחורי החוק הזה היא סיבה ביטחונית ולא סיבה אחרת. כל אחד יכול לחפש ולמצוא סיבות רבות אחרות, אבל זאת האמת. 
       
       לאלה מחברינו שמדברים על הרס הדמוקרטיה - עדיין יש דמוקרטיה במדינת ישראל, אבל גם לדמוקרטיה מותר להתגונן. אני אצביע בעד החוק - יש לי כמה הסתייגויות, ואני  מקווה שלפחות חלק מהן יתקבלו - לא בלב קל, אבל מתוך הבנה שבמציאות שבה אנחנו חיים  - - -
       
היו"ר ראובן ריבלין:
       
       חבר הכנסת מצנע, ברשותך, אני רוצה שתסביר לי איך תוכל המערכת להתמודד אם במקום שנכתוב בחוק "עלולים להוות" נכתוב "מהוות". הרי בסופו של דבר יכול להיות מצב שבו אנחנו לא יכולים לדעת. אני מבקש שתפרט את זה, כי אני נוטה לתמוך בהסתייגות שלך. 
       
עמרם מצנע (העבודה - מימד - עם אחד):
       
       אני אומר לך, אבל אני רוצה קודם כול להזכיר את הדמוקרטיה המתגוננת. נתנו פה דוגמאות מדמוקרטיות אחרות בעולם, ואנחנו רואים מה קורה היום באנגליה ובארצות-הברית. דמוקרטיה, לא רק שהיא צריכה להתמודד, זאת לא רק זכותה, זאת חובתה של ההנהגה לתת ביטחון ולספק ביטחון לתושביה ולאזרחיה באשר הם. 
       
       אנחנו עומדים בפני אתגרים, אנחנו נמצאים בלחימה בלתי פוסקת ועל זה אין אף אחד שמערער. מה לעשות והטרור הפלסטיני באמת חוצה את כל הקווים, את כל הגבולות, משתמש בכל האמצעים, לרבות שימוש ציני לפעמים בחקיקה, בפעולות הומניטריות שאנחנו עושים - ראה את הבחורה במחסום ארז ודברים רבים נוספים, או שליחת ילדים. אין ספק שהמאבק הזה גובה מחיר כבד וטרגדיות אנושיות נוראיות. האמינו לי, כראש העיר חיפה בעבר חוויתי ארבעה פיגועי טרור, מהקשים ביותר. משפחות שלמות, ילדים בצהרי-היום שחוזרים הביתה. על כן אנחנו צריכים להתגונן, והתגוננות יוצרת גם היא מקרים טראגיים בפני עצמם, כדוגמת משפחות שלא יכולות להתאחד ודברים נוספים. 
       
       על כן אנחנו צריכים לעשות את זה. אני אומר שוב, שגורמי הביטחון הציגו תמונה ברורה וחד-משמעית ועל כן אני אתמוך בחוק, אבל יש בו מקום לתיקונים. יש לפחות ארבעה נושאים שיכולים וצריכים לשנות בחוק הזה, חלקם כבר נמצאים בו. דבר ראשון, כמובן, הוא התקופה המוגבלת. הממשלה באה ואומרת כך: אנחנו מבינים שבחוק הזה יש פגיעה בחופש הפרט, באזרחות, ועל כן אנחנו קובעים אותו לזמן מוגבל. אפשר יהיה לאשר ולהאריך אותו כמובן, אבל זה יחייב חזרה אלינו כדי לעשות את זה. הדבר השני שצריך, לדעתי, לעשות הוא למצוא דרך להעניק לשר הפנים איזה שיקול דעת במקרים יוצאי דופן ומיוחדים, שאחרי בחינתם אפשר יהיה לאשר אותם. 
       
היו"ר ראובן ריבלין:
       
       לשר הפנים או למפקד הצבאי. 
       
עמרם מצנע (העבודה - מימד - עם אחד):
       
       כמובן. שר הפנים או המפקד הצבאי. 
       
היו"ר ראובן ריבלין:
       
       ראיתי שזאת ההסתייגות של חד"ש. 
       
עמרם מצנע (העבודה - מימד - עם אחד):
       
       הדבר השלישי הוא להעלות את הגיל מ-14 ל-16. כן, אהוד, להעלות מגיל 14 לגיל 16. הדבר האחרון שעליו אני רוצה להתעכב, אדוני היושב-ראש, גם לשאלתך, הוא על תיקון הסעיף הנותן את שיקול הדעת ואומר: "העלול להוות סיכון ביטחוני", ואני מציע לתקן את זה ל"מהווה סיכון ביטחוני", והפרמטר, אהוד, הוא מה שאתה דיברת עליו. הפרמטר  - - -

אהוד יתום (הליכוד):
       
        היה לך קמ"ט בצבא, הוא היה - - - זה ראה וקדש - - -

עמרם מצנע (העבודה - מימד - עם אחד):
       
       הוא לא צריך לומר על מישהו - - -

אהוד יתום (הליכוד):
       
       - - -

עמרם מצנע (העבודה - מימד - עם אחד):
       
       כשאתה מדבר על "מהווה סיכון ביטחוני", אתה מחייב את חובת ההוכחה, להתאים את האיש לפרופיל הפוטנציאלי של המתאבד - - 

אהוד יתום (הליכוד):
       
       - - -

עמרם מצנע (העבודה - מימד - עם אחד):
       
       - -  וזה מאפשר יתר חופש פעולה לרשויות - שר הפנים והמפקד האזורי. 

היו"ר ראובן ריבלין:
       
       כשאתה כותב "מהווה סיכון", זאת אומרת, אתה צריך להוכיח שהוא מחבל. 

עמרם מצנע (העבודה - מימד - עם אחד):
       
       לא שהוא מחבל - שהוא מהווה סיכון.

היו"ר ראובן ריבלין:
       
       אז הניסוח שלך לא נכון. המנסחת המשפטית שלך לא - - - העלול להוות - זה הפרופיל. 


עמרם מצנע (העבודה - מימד - עם אחד):
       
       אני ניסיתי לשכנע, האמת שלא קיבלתי תשובה עד הסוף. ביקשתי מאנשי הייעוץ המשפטי של שירות הביטחון אפילו לתת תשובה עד היום בערב, הם לא נתנו תשובה. 
       
       אני חושב שאפשר לטפל בזה כי גם השב"כ מתמודד עם פרופילים, ועל כן אני חושב שניתן, ואז חובת ההוכחה שהאיש מהווה סיכון ביטחוני נתונה בכל זאת באיזה דו-שיח שמתקיים עם המפקד הצבאי, או עם השר, לאשר או לא לאשר.

היו"ר ראובן ריבלין:
       
       זה ייתן לו אפשרות גם לפנות לבג"ץ, לומר: אני לא סיכון ביטחוני. 

עמרם מצנע (העבודה - מימד - עם אחד):
       
       דרך אגב, זה גם לפי דעתי פותר את הבעיה - - 

היו"ר ראובן ריבלין:
       
       אני חושב שאתה צודק.

עמרם מצנע (העבודה - מימד - עם אחד):
       
       - -  שמעלה חד"ש, וזה לתת שיקול דעת מסוים למפקד הצבאי ולשר הפנים.

היו"ר ראובן ריבלין:
       
       זו הסתייגות שמאה אחוז צריך אותה. 

עמרם מצנע (העבודה - מימד - עם אחד):
       
       ועל כן, אני חושב שאפשר לקבל את ההסתייגות. חבל לי שמשרד המשפטים, הייעוץ המשפטי והשב"כ, לא נתנו תשובה עד היום. אני ביקשתי מהם. האיש שהיה שם לא הסתייג לגמרי, אבל בהחלט אמר את זה.
       
       ואני רוצה לומר עוד הפעם בשורה התחתונה לחברי חברי הכנסת - זה לא חוק שאנחנו יכולים להתגאות בו, אבל הוא חוק חיוני במציאות הביטחונית שבה אנחנו נמצאים. אני חושב שצריך לאשר אותו, ואני מקווה שהוא יאושר עם ההסתייגות הזאת. תודה.

היו"ר ראובן ריבלין:
       
       תודה רבה לחבר הכנסת מצנע. הנה, 33 שניות הוא אפילו חסך לנו. בבקשה, חברת הכנסת אראלה גולן, ואחריה - חבר הכנסת יאסינוב, אחריו - חבר הכנסת רשף חן, ומסיים חבר הכנסת גדעון סער. כל שאר המסתייגים אינם נמצאים באולם, ולכן עבר זמנם, בטלה הסתייגותם. 

אראלה גולן (שינוי):
       
       יושב-ראש הכנסת, כנסת נכבדה, התיקון לחוק האזרחות מגביל אכן את שר הפנים בהענקת אזרחות או רשיון קבע לישיבה בארץ לפלסטינים תושבי השטחים. לצערי, להגבלות האלה יש מקום והן מתבססות על כמה סיבות, כשבעיני השילוב בין כל הסיבות יחד - ולא סיבה אחת בלבד - מצדיק את ההגבלות האלה.
       
       השיקול הביטחוני - בכל זאת ולמרות הכול. מאז פרוץ האינתיפאדה היה מספר לא מבוטל של מקרים שבהם פלסטינים או תושבי מזרח-ירושלים ניצלו את קבלת האזרחות או את רשיון השהייה בארץ לביצוע פיגועים או לניסיון לבצע פיגועים, וקיבלנו בוועדה סקירה ביטחונית בהחלט משכנעת, לצערי. 
       
       השיקול הכלכלי - שגם את העובדה הזאת משום-מה נמנעים מלציין, אבל הוא קיים. הכניסה של תושבים לארץ במסגרת של איחוד משפחות הביאה לתשלומי עתק של הביטוח הלאומי, לפחות רק בקצבאות ילדים, ומוכרחים לומר גם את האמת הזאת.
       
       סיבה נוספת שחשובה בעיני מאוד היא עדיין אופיה של מדינת ישראל. ישראל היא בעצם אי דמוקרטי של רמת חיים מערבית בלב כל המזרח התיכון, ואם לא יוצבו סכרים מתאימים - צפויה הצפה של אנשים שמבקשים בעצם לשפר את רמת חייהם, ובסופו של תהליך אנחנו צפויים להגיע למדינה דו-לאומית.
       
       נכון שמניעת ישיבה בארץ של פלסטינים שנישאו לאזרחיות ואזרחים ישראלים היא פגיעה בעקרונות הדמוקרטיה ושוויון הזכויות, אבל מדינה יהודית פירושה זכותנו כעם להגדיר את עצמנו, כפי שמוגדר במגילת העצמאות. ועם כל הכבוד והסימפתיה - ובאמת יש כזאת - לאיחוד משפחות, זכותנו היסודית, של כל אחד מבני הרוב היהודי, לשמר ולשמור את אופי המדינה, ומדובר על אופיה הלאומי, התרבותי, הסדר הציבורי שבה, ביטחונה ועתידה.
       
       החלטה זו היא נכונה, גם אם היא תיתקל בהתנגדות - והיא נתקלת - של ארגוני זכויות האדם.
       
       אני מוכרחה לציין כאן, שבהרבה מאוד מדינות נאורות יש חוקי הגירה הרבה הרבה יותר נוקשים. בשווייץ, למשל, אדם מקבל אזרחות רק לאחר ארבע שנים שבהן הוא הוכיח את זיקתו לתרבות, לשפה, את ידיעת המסורת ומנהגי המקום. בדנמרק, לעומת זאת, שבע שנים - רק אחרי זה אפשר לקבל אזרחות. באוסטרליה ובקנדה גם דרושה יכולת כלכלית, וזה נדרש מהם ובמשך עשר שנים הם צריכים להוכיח יכולת כזאת, ויש מדינות שבהן נדרשות גם בדיקות רפואיות. 

בנימין אלון (האיחוד הלאומי - ישראל ביתנו):
       
       גם אם הם מתחתנים?

היו"ר ראובן ריבלין:
       
       אבל זה לא העניין הזה, זה לא העניין הזה.

אראלה גולן (שינוי):
       
       לא, זה בנושא הגירה בכלל. 

היו"ר ראובן ריבלין:
       
       בסדר, אבל שם הוא יכול להביא את אשתו, רק שהיא לא נהיית אזרחית. 

יוסף פריצקי (צל"ש - ציונות, ליברליות ושוויון):
       
       - - - זה נורא מעניין - - -

אראלה גולן (שינוי):
       
       זה בנושא ההגירה בכלל, שזה לא לגמרי פשוט. 

היו"ר ראובן ריבלין:
       
       פה אנחנו לא נותנים למחבלים להיכנס. 

אראלה גולן (שינוי):
       
       את זה הדגשתי קודם. אני אומרת - נוסף על זה, בנושא הגירה בכלל אנחנו - - -

יוסף פריצקי (צל"ש - ציונות, ליברליות ושוויון):
       
       מה קורה באיסלנד?

היו"ר ראובן ריבלין:
       
       חבר הכנסת פריצקי. חברת הכנסת אראלה גולן, עוד אין לה הניסיון. אני זוכר שאתה היית פה חדש. 

יוסף פריצקי (צל"ש - ציונות, ליברליות ושוויון):
       
       - - -

אראלה גולן (שינוי):
       
       זה לא עניין של ניסיון. אני פשוט מחליטה להתעלם מההערות שלך - זו גם זכותי המלאה לא לענות על ההערות שלך, בייחוד שאתה יושב מולי ולועס מסטיק בכזאת חרפה. 
       
	הצעת החוק הזאת - - -

יוסף פריצקי (צל"ש - ציונות, ליברליות ושוויון):
       
       - - - 

היו"ר ראובן ריבלין:
       
       לא, לא, חבר הכנסת פריצקי. 

יוסף פריצקי (צל"ש - ציונות, ליברליות ושוויון):
       
       שתקתי. 

אראלה גולן (שינוי):
       
       הצעת החוק הזאת בכל מקרה מיטיבה בהרבה את זכויותיהם של המבקשים, מההצעה הקיימת, והיועץ המשפטי הבטיח להשלים חוק מסודר יותר בתוך תשעה חודשים. תודה רבה. יש לנו הסתייגויות, אני חושבת שאין צורך לציין אותן, כי בתהליך העבודה בוועדה הן צוינו ונכתבו.

היו"ר ראובן ריבלין:
       
       אני מאוד מודה לחברת הכנסת אראלה גולן. חבר הכנסת יאסינוב, בבקשה, אדוני. 

יגאל יאסינוב (שינוי):
       
       אדוני היושב-ראש, כבוד סגן השר, חברי חברי הכנסת, השאלה שנשאלת היום, האם מדינת ישראל - בלי לבדוק איזו מדינה היא: דמוקרטית, יהודית, או קודם דמוקרטית ואחר כך יהודית - האם היא צריכה להילחם בטרור או לא. ואם היא צריכה, כמדינה עצמאית, ריבונית, להילחם בטרור - איך היא תעשה את זה. האם היא יכולה לעשות את זה בכל האמצעים שיש לה, וכדי לקדם את זה ולתת לכוחות הביטחון את האמצעים, אנחנו פה נחוקק חוק, או לא, או שהכול פתוח ואנחנו - כמו אולי בחלום - אנחנו חושבים שכל מי שבא אלינו הוא טהור, נקי וחבר.
       
       אני חושב שהחובה שלנו לחשוב, אם אנחנו - כשמחוקקים היום את החוק, כשמאשרים אותו - יכולים להגן לפחות על איש אחד, או אשה, או ילד, או סבתא, או סבא, או מישהו, תייר, שהוא לא ייפגע, אנחנו חייבים לעשות את זה.
       
       אמרו לי אתמול והיום: איך אתה יכול להצביע בעד החוק הזה, כי יכול להיות שגם משפחות של עולים ייפגעו מזה. יכול להיות. יכול להיות, אבל מה לעשות - אנחנו חייבים, כמו רופא, לקבל החלטה. כשרופא, כשכירורג מקבל החלטה לחתוך או לא - זה המקצוע שלו וזאת האחריות שלו. אנחנו נבחרנו כדי לקבל החלטות קשות, גורליות, ולקבל אותן ולא לברוח מהן. 
       
       אני בכלל הייתי הולך על חוק יותר קשה, אבל החוק הזה, לפחות חלקית, פותר את הבעיה. 
       
       אדוני היושב-ראש, אני כמוך ירושלמי, רק שאתה יליד, ואני לא יודע איזה דור בירושלים - אני יודע שמשפחת ריבלין היא מה - - -

היו"ר ראובן ריבלין:
       
       עוד שבעה דורות גם הנכדים שלך לא ידעו. 

יגאל יאסינוב (שינוי):
       
       תודה. אני עולה חדש, שעליתי - עליתי לירושלים המאוחדת, לזה עליתי. זה מה שרציתי. רציתי לחיות בירושלים הזאת - לא מחולקת, לא תחת טרור. רציתי את זה. היום, כשאני פה, אתן למישהו זכות לבוא ולפוצץ אותנו ולהרוג אותנו ולהגיד: כיוון שאתם יהודים או ישראלים, אתם כאלה דמוקרטים טובים. תנו לנו אפשרות לבוא ולאהוב אתכם, ועוד תשלמו לנו כסף, ועוד תיתנו לנו עזרה, ועוד תיתנו לנו את כל השירותים - לא. האמת היא שהגישה הליברלית היא כמה שפחות חוקים, אבל זה החוק שאי-אפשר שלא לחוקק אותו או לא לקדם אותו.
       
       בוועדה, בדיונים, לפני שנה ומשהו - - - זה החוק החדש שבא אחרי שפג תוקף החוק הקודם. קיבלנו את הנתונים כמה זה מדהים שבכל מדינות ערב אשה הולכת אחרי גבר, ורק בישראל גבר הולך אחרי אשה. יכול להיות שזה טוב, יכול להיות שזו התקדמות, אבל פה זה משהו מוזר. יותר מזה - כמו שאמרו לפני, אחוז הטרוריסטים, אחוז האנשים שעזרו לטרוריסטים, בין אלה שבאו למדינת ישראל כחברי משפחות של ישראלים, הוא גבוה יותר באחוזים מהאוכלוסייה האחרת.
       
       אני חושב שצריך להצביע על החוק הזה, וחובה לעשות את זה.
       
היו"ר ראובן ריבלין:
       
       תודה.  חבר הכנסת רשף חן, בבקשה, וגם לרשותו חמש דקות. אחרון המסתייגים הוא חבר הכנסת גדעון סער, ולאחר מכן אנחנו נתחיל לעבור ולהצביע, כי יש פה מהלך הצבעה ארוך, כשיש מספר רב של הסתייגויות להצבעה ולא לדיבור.
       
רשף חן (שינוי):
       
       אדוני היושב-ראש, חברי חברי הכנסת, החוק, שאנחנו עומדים להצביע עליו הוא חוק קשה ובעייתי.
       
היו"ר ראובן ריבלין:
       
       רבותי, יש פה מישהו שהטלפון שלו פתוח. זה לא יכול להיות.
       
רשף חן (שינוי):
       
       כפי שאמרתי, אני סבור שמדובר בחוק קשה ובעייתי. מי שאומר אחרת, הוא או לא מבין או שהוא לא אומר את האמת. בעולם מתוקן, שבו דמוקרטיות חיות זו לצד זו בשלום, אין מקום לחוק כזה, ולא יכול להיות ספק בכך. למרבה הצער, העולם שלנו רחוק מעולם אידיאלי כזה, כרחוק מזרח ממערב, תרתי משמע. למרבה הצער, אנחנו חיים בעולם מקולקל, עולם של מלחמה, עולם של טרור, עולם של אוטובוסים מתפוצצים, עולם של ילדים שנהרגים - עולם רע. כנראה, ובעולם מקולקל יש מצבים שבהם חוק מקולקל הוא רק הכרחי. 
       
       אני  חושב שמי שלא מבין, שפלסטיני שמהגר למדינת ישראל במצב הקיים, בעולם המקולקל שבו אנחנו חיים, גם מנקודת ראותו של הפלסטיני, כי אני בטוח שהפלסטיני לא חושב שהעולם שאנחנו חיים בו מושלם, מי שחושב שאותו פלסטיני לא יוצר סיכון מיוחד, שונה לחלוטין ממהגר מדנמרק, כפי שנאמר כאן - הוא או תמים או מיתמם או שניהם. מי שלא מבין שלאותו מהגר פלסטיני מטבע הדברים תהיה נאמנות והזדהות עם המאבק הפלסטיני במדינת ישראל - לא אומר את האמת. מי שלא מבין שמטבע הקשרים החברתיים והמשפחתיים של אותו מהגר פלסטיני לאנשים שנמצאים בשטחים, שנמצאים לשיטתם תחת כיבוש קשה, מי שלא מבין שהקשרים האלה יוצרים אצל המהגר גם הזדמנויות וגם לחצים לסייע למי שהוא רואה אותם, בצדק, כאחיו - לא מבין מי שלא מכיר בכך. 
       
       מי שלא מבין שעצם העובדה שאותו פלסטיני שהיגר לישראל חי במדינת ישראל בנוחות, בשלוה, בהגנה וברמת חיים גבוהה, בזמן שאחיו נמצאים לשיטתו תחת כיבוש מדכא, עצם העובדה הזאת יוצרת אצלו לחצים עזים לסייע לאחיו - מי שלא מבין את זה הוא תמים או מיתמם או שניהם. לכן, חברי, זה פלא קטן מאוד שרשויות הביטחון מדווחות לנו על מובהקות סטטיסטית מוחלטת בפיגועים שבהם משתתפים מהגרים כאלה, באופן חסר כל פרופורציה לחלק שלהם באוכלוסיה של ערביי ישראל. לכן, זה ברור שהסיכון המדובר הוא סיכון אמיתי וקיים. מי שלא מודה בזה, לא אומר את האמת.
       
       השאלה הקשה עבורנו כאן, כשאנחנו באים להחליט בחוק כל כך קשה, היא המידתיות של ההתמודדות עם הסיכון הזה. כשאנחנו מדברים על המידתיות של התמודדות, התשובה חייבת להיות קשורה לחומרת הסכנה. רבותי, זה לא מקרה שהחוק הזה חוקק לראשונה במצב של שיא מטורף בפיגועים שמהם סובלת מדינת ישראל, מצב של מאות ואלפי נפגעים בקרב האוכלוסייה האזרחית, מצב של אוטובוסים שמתפוצצים, מצב של ילדים שנרצחים, מצב בלתי נסבל. הסיכון שאנחנו מדברים עליו הוא סיכון אמיתי וחמור בצורה שאין כדוגמתה. רק סיכון כזה יכול להצדיק חוק כזה. 
       
       זו גם הסיבה לכך שהחוק המוצע מוגבל בזמן, מפני שברור לכולנו שברגע שהסיכון הזה יעבור, גם החוק הזה יעבור. זה שכשיש לנו מידע קונקרטי על כך שמהגר מארץ כלשהי מהווה סיכון, זה שכשזה המצב אפשר למנוע את הגירתו - זה פשיטא, זה מובן מאליו ולא צריך בשביל זה חוק. אלא שאנחנו כאן נדרשים לדבר הרבה יותר קשה והרבה יותר בעייתי. אנחנו מדברים על מה שהאמריקנים קוראים: profiling של מהגרים מארץ מסוימת ובגיל מסוים. הסיווג הזה, ה-profiling הזה, מוצדק סטטיסטית. אנחנו יודעים את זה. 
       
       אנחנו מאזנים את הפגיעה, וקיימת פגיעה, ואין ספק בכך, כי בכל הכללה אתה בהכרח גם תפגע באנשים שלא עונים על ההכללה. אנחנו מנסים לאזן זאת בכך שבתוך החוק יש מנגנוני איזון. עצם העובדה שה-profiling הזה מוגבל בגיל, זה מנגנון איזון, וגם על זה נוסף מנגנון איזון של שיקול דעת. אפשר אולי להתווכח האם שיקול הדעת רחב מספיק. הייתי שמח אם שיקול הדעת היה יותר רחב. אבל, בסך הכול, אני חושב שהחוק הזה דרוש. אני חושב שהחוק הזה  מוצדק, וזה בלי למעט מהעובדה שאני חושב שהחוק הזה קשה מאוד, ואולי הקשה ביותר שהכנסת הזאת נדרשה לו עד היום.

היו"ר ראובן ריבלין:
       
       - - -
       
רשף חן (שינוי):
       
       סליחה, במושב הזה. זו היתה כוונתי. כלומר, שאני כחבר כנסת - - - עד היום.
       
היו"ר ראובן ריבלין:
       
       שלא תקל ראש בפינוי יישובים.
       
רשף חן (שינוי):
       
       אדוני, דווקא בעניין הזה, אני חייב להודות שעם כל הקושי, התועלת שאני ראיתי - -
       
היו"ר ראובן ריבלין:
       
       קושי אובייקטיבי.
       
רשף חן (שינוי):
       
        - - איזנה את הקושי לאזרחים. אני חייב לומר שהחוק הזה יותר קשה.
       
היו"ר ראובן ריבלין:
       
       תודה רבה.
       
       חבר הכנסת גדעון סער, אחרון המסתייגים, בבקשה. תמו הדיונים בהסתייגויות. לאחר תום נאומו של חבר הכנסת גדעון סער, אם ירצה חבר הכנסת מג'אדלה להשיב, ישיב, ואם לא - נתחיל מייד, כי יש לנו סדרת הצבעות ממושכת בנושא ההסתייגויות, כי רובן מהותיות.
       
גדעון סער (הליכוד):
       
       גם שרת המשפטים יכולה - - -
       
היו"ר ראובן ריבלין:
       
       נדמה לי ששרת המשפטים אין לה מעמד, אלא אם היא הגישה הסתייגות.
       
       
גדעון סער (הליכוד):
       
       לא. שרת המשפטים היא זו שהביאה את החוק והציגה את החוק, ולא - - -
       
היו"ר ראובן ריבלין:
       
       אין לה מעמד בשלב הקריאה השנייה והקריאה שלישית.
       
גדעון סער (הליכוד):
       
       הממשלה?
       
היו"ר ראובן ריבלין:
       
       אבל, אם היא תבקש בעניין זה, אני - - -
       
       חבר הכנסת גדעון סער, יש לך חמש הסתייגויות, ואתה יכול לדבר לפחות עשר דקות.
       
גדעון סער (הליכוד):
       
       בסדר, אדוני היושב-ראש. קודם, אדוני היושב-ראש, אני רוצה לומר לחבר הכנסת רשף 
חן, ידידי - הוא באמת ידידי, לפעמים אנחנו אומרים "ידידי" לתפארת המליצה - לבוא ולהגיד שלפנות אנשים מביתם, זה דבר פחות קשה מלמנוע איחוד משפחות על טריטוריה מסוימת, זאת אומרת, בסך הכול אתה לא מונע את הנישואים, אתה אומר שהם לא יוכלו לממש את זכותם הקדושה לאיחוד משפחות פלסטיניות בתוככי ישראל.
       
היו"ר ראובן ריבלין:
       
       נגיד שההורים טעו, יש ילדים שנולדו שם, מה הם חטאו? יש ילדים שנולדו שם, אתה מבין?
       
גדעון סער (הליכוד):
       
       לא, זה בסדר שהשקפתך - - - 
       
היו"ר ראובן ריבלין:
       
       נגיד שאורי אריאל טעה, הילדים שלו נולדו שם.
       
רשף חן (שינוי):
       
       לא אמרתי שזה קל.
       
גדעון סער (הליכוד):
       
       זה בסדר שהשקפתך לעניין זה שונה מההשקפה שלי. אני רק אומר, אי-אפשר להשוות מהכיוון השני.
       
היו"ר ראובן ריבלין:
       
       שניהם חוקים מאוד רציניים, אין ספק. 
       
רשף חן (שינוי):
       
       זה קשה וזה קשה.
       
גדעון סער (הליכוד):
       
       הרי אין ספק שזה חוק רציני. אדוני היושב-ראש, כאן הכנסת  לא הולכת לחומרה, היא הולכת לקולא מהנתיב שבו היא הלכה בשנתיים האחרונות, יותר מכך, בארבע השנים האחרונות, רק שלפני כן הדבר הוסדר בהחלטת הממשלה שאתה היית חבר בה. כאשר בג"ץ אמר שצריך להסדיר את זה בדבר חקיקה, זה אכן הוסדר בדבר חקיקה. היום מוכנסים להסדר זמני הקלות מסוימות.
       
       התפיסה שלי, ואני יודע שהיא לא רק התפיסה שלי, אני יודע שגם שרת המשפטים ואחרים שותפים לה, שישראל בהחלט צריכה להכניס את המרכיב הדמוגרפי כמרכיב בשיקול דעתה בנושא זה. יחד עם זאת, החוק הזה, כקודמיו, הארגומנטציה שבאה לבסס אותו כאן ובבית-המשפט העליון, היא ארגומנטציה - - - 
       
היו"ר ראובן ריבלין:
       
       חבר הכנסת סער, איך יכול להיות מרכיב דמוגרפי בהוראות שעה?
       
גדעון סער (הליכוד):
       
       אדוני היושב-ראש, זה בדיוק מה שאני אומר. הארגומנטציה שביססה את החוק הזה היא ביטחונית, וזאת הארגומנטציה שהוצגה כאן וזאת הארגומנטציה שהוצגה בבג"ץ. עם זאת, יש רצון וכוונה של הממשלה לקבוע הסדר של קבע בכל סוגיית ההגירה, אשר מכליל גם את המרכיב הדמוגרפי. אומנם זה לא כאן, לעניין שבו אנחנו מכריעים כרגע, אבל זה דבר אמיתי ונכון.
       
היו"ר ראובן ריבלין:
       
       אז יעשו זאת לגבי כל אזרחי העולם שאינם אזרחי ישראל. 
       
גדעון סער (הליכוד):
       
       אבל, כל אזרחי העולם שאינם אזרחי ישראל, גם אתם  צריכים להחמיר. וכאן יש לנו קטגוריה של עם שעמו אנחנו נמצאים במלחמה.
       
היו"ר ראובן ריבלין:
       
       אין על זה ויכוח. אבל אז זה לא יסוד דמוגרפי, זה יסוד מלחמה.
       
גדעון סער (הליכוד):
       
       בא ראש השב"כ לוועדת הפנים ומביא נתון מדהים, הזכיר אותו, נדמה לי, חבר הכנסת אהוד יתום, נדמה לי - 11%. אנחנו מדברים על מעורבות בטרור. זאת אומרת, מול זכות מסוג אחד, הזכות שנמצאת על כף המאזנים היא זכות לחיים של אזרחי ישראל. קשה לאנשים לשמוע את זה בכלל, לא רק מאגף מסוים בבית הזה, מכיוון שהרוב של המבקשים יכולים להיות בהחלט אזרחים תמימים אשר מבקשים להינשא וגם להתגורר במקום מסוים.
       
       אבל המיעוט, שהוא לא מיעוט אזוטרי, הוא לא 0.1%,  אלא הוא מיעוט בעל משמעות, הוא גורם נזק כאשר הוא מחייב אותנו, לפני שאנחנו מדברים על הנושאים שאינם רלוונטיים כרגע לעניינו, דמותה של ישראל כמדינה יהודית, לשקול קודם כול את השיקול הביטחוני. לכן, אדוני היושב-ראש, החקיקה של החוק הזה היא חקיקה הכרחית. צריך גם להבין מה הסכנה, כי הסכנה אם לא נחוקק את החוק הזה היום, היא שנגיע למצב דברים שבו עוד ימים ספורים, בסוף החודש הזה, בסוף חודש יולי, ייפרצו השערים ולא יהיה שום סכר בנושא הזה של הבקשות לאיחוד משפחות. 
       
ג'מאל זחאלקה (בל"ד):
       
       זה לא נכון, יש שר פנים שהוא מאשר. תהיה ישר, לפחות תמסור אינפורמציה נכונה.
       
גדעון סער (הליכוד):
       
       לא יהיה שום סכר של מדיניות. 
       
היו"ר ראובן ריבלין:
       
       אם שר הפנים, בלי החוק הזה, לא יאשר, אמר הבג"ץ שצריך להתגונן. בזמן שהטרור מכה המוזות לפעמים שותקות. גם בית-המשפט העליון אמר זאת, אבל הוא ביקש את חקיקת הכנסת. 
       
ג'מאל זחאלקה (בל"ד):
       
       שלוש שנים קיים החוק הזה, ואין שום דבר.
       
היו"ר ראובן ריבלין:
       
       חבר הכנסת זחאלקה, הוויכוח העקרוני הוא ויכוח קשה, אין על זה ויכוח. 
       
גדעון סער (הליכוד):
       
       אדוני השר, כאשר מדובר בחוק כלכלי, אתה רוצה שיהיה לו רוב. לחוק הזה יש גם הסתייגויות רבות. צריך שכל החברים בבית הזה, שהגיעו עד השעה המאוחרת הזאת, ימצו את הזכות הדמוקרטית. 
       
       ולכן, כפי שאמר כאן חבר הכנסת ברכה, לא רק שאיננו מתביישים, אנחנו ממלאים את חובתנו כלפי אזרחי ישראל, והחובה העליונה שלנו כלפי אזרחי ישראל היא כלפי זכותם לחיים וזכותם לשלמות גופם. אנחנו צריכים להגן עליהם. אף אחד מכם לא בא ועלה וסתר את הנתונים שהביא ראש שירות הביטחון הכללי. השתמשתם בססמאות, השתמשתם בכל מיני דברים, אבל לא סתרתם את הבסיס לחוק הזה.
       
       ראשית, אני קורא לממשלה באמת ללכת בדרך הזאת שאמרתי קודם, בהיעדרה של שרת המשפטים. אני יודע ששרת המשפטים שותפה לתפיסה הזאת, ללכת לכיוון הסדרת כל נושא חוקי ההגירה, כאשר העיקרון של מדינת ישראל כמדינה יהודית הוא לא בגדר השיקולים אלא הוא השיקול המרכזי שביסוד המדיניות.
       
       עד אז, כאשר אנחנו גם עומדים מצד אחד במבחן משפטי ומצד שני במבחן ביטחוני יומיומי, יש לאשר את החוק הזה שהביאה לנו הממשלה, ואני חושב שאנחנו עושים דבר נכון כאשר אנחנו עושים את זה. תודה רבה. 
       
היו"ר ראובן ריבלין:
       
       תודה רבה לחבר הכנסת גדעון סער. רבותי חברי הכנסת, תם הדיון הממצה בנושא ההסתייגויות בהשתתפות כל אותם חברי כנסת אשר הגישו הסתייגות וביקשו להשתתף בדיון. לא נחסך דבר מאיש. 
       
       רבותי, אנחנו עוברים להצבעה על ההסתייגויות. יש כאן הסתייגות לשם דיבור ויש הסתייגויות שהן מהותיות. לשם החוק, אני מבין שאתם חוזרים בכם - - - 

רשף חן (שינוי):
       
       מבטל את כל ההסתייגויות.

היו"ר ראובן ריבלין:
       
       חבר הכנסת ברכה, אדוני מבקש לשם החוק הסתייגות?
       
מוחמד ברכה (חד"ש-תע"ל):
       
       לא.
       
היו"ר ראובן ריבלין:
       
       ובכן, יש לנו ההסתייגות של חד"ש-תע"ל, לכן אני מצביע, הסתייגות לשם החוק, רבותי חברי הכנסת. לא יהיו אחר כך תיקונים ושיפורים. יש פה בהחלט הסתייגויות רציניות ביותר, שוודאי ההצבעה של כל חבר כנסת תשתנה בהתאם להסתייגות.
       
       רבותי, אני מצביע על ההסתייגות לשם החוק של חד"ש-תע"ל. נא להצביע.
       
       הצבעה מס' 22
       
       בעד  ההסתייגות – 13
       נגד – 55
       נמנעים - 1
       ההסתייגות של חברי הכנסת מוחמד ברכה, עסאם מח'ול ואחמד טיבי לשם החוק לא נתקבלה.
       
היו"ר ראובן ריבלין:
       
       13 בעד, 55 נגד,  נמנע אחד. אני קובע שההסתייגות לא נתקבלה. 
       
       רבותי, חברי הכנסת עזמי בשארה, זחאלקה, אתם רוצים גם לשם החוק?
       
ג'מאל זחאלקה (בל"ד):
       
       כן.
       
היו"ר ראובן ריבלין:
       
       בהחלט. ההצבעה לעניין בל"ד, מי בעד הסתייגות בל"ד לשם החוק? מי נגד? נא להצביע.
       
       
       הצבעה מס' 23
       
       בעד ההסתייגות – 12
       נגד - 56
       נמנעים – אין
       ההסתייגות של חברי הכנסת עזמי בשארה, ג'מאל זחאלקה וואסל טאהא לשם החוק לא נתקבלה.
       
היו"ר ראובן ריבלין:
       
       12 בעד, 56 נגד, אין נמנעים, ההסתייגות לא נתקבלה. 
       
       תמו ההסתייגויות לשם החוק ולכן אני מצביע על שם החוק. מי בעד שם החוק כהצעת הוועדה, נא להצביע.
       
הצבעה מס' 24
       
בעד שם החוק, כהצעת הוועדה –  57
נגד – 13
נמנעים – אין
שם החוק, כהצעת הוועדה, נתקבל.

היו"ר ראובן ריבלין:
       
       57 בעד, 13 נגד, אין נמנעים. אני קובע ששם החוק אושר על-פי הצעת הוועדה.
       
       רבותי חברי הכנסת, לסעיף 1 שינוי חזרה בה מההסתייגות. קבוצת חד"ש ומרצ, וואסל טאהא, האם להצביע על ההסתייגות? 

מוחמד ברכה (חד"ש-תע"ל):
       
       - - -

היו"ר ראובן ריבלין:
       
       כתבתי קבוצת מרצ כי ברונפמן הוא בקבוצת מרצ. אני עם תיקון התיקונים, כולל טלב אלסאנע ובן-זוג והורה. רבותי, להצביע. לסעיף 1 הסתייגות חד"ש, מרצ ואסל טאהא - מי בעד, מי נגד? נא להצביע.
       
הצבעה מס' 25
       
בעד ההסתייגות – 12
 נגד – 56
נמנעים – אין
ההסתייגות של קבוצת סיעת חד"ש-תע"ל וחברי הכנסת רומן ברונפמן וואסל טאהא לסעיף 1 לא נתקבלה.

היו"ר ראובן ריבלין:
       
       12 בעד, 56 נגד, אין נמנעים. אני קובע שהסתייגות הקבוצות לסעיף 1 לא נתקבלה.
       
       רבותי, אני מצביע על סעיף 1 לפי הצעת הוועדה. מי בעד סעיף 1 לפי הצעת הוועדה.
       
הצבעה מס' 26
       
בעד סעיף 1, כהצעת הוועדה – 59
נגד – 12
נמנעים – אין
סעיף 1, כהצעת הוועדה, נתקבל.

היו"ר ראובן ריבלין:
       
       59 בעד, 12 נגד, אין נמנעים. אני קובע שסעיף 1 אושר כהצעת הוועדה.
       
       רבותי חברי הכנסת, אנחנו עוברים לסעיף 2. קבוצת שינוי – יורד. חברי הכנסת, שימו לב להסתייגות חברי חד"ש-תע"ל - לסעיף 2.
       
מוחמד ברכה (חד"ש-תע"ל):
       
       אנחנו מבקשים להצביע על כל ההסתייגויות שלנו.
       
היו"ר ראובן ריבלין:
       
       ברור לי. אני רוצה להסביר מה ההצעה, כי יש לי השקפת עולם לגבי ההצעה שלכם בעניין זה ואני רוצה להביע אותה. נא להצביע מי בעד, מי נגד, מי נמנע.
       
הצבעה מס' 27
       
בעד ההסתייגות – 13
נגד – 61
נמנעים – אין
ההסתייגות של קבוצת סיעת חד"ש-תע"ל לסעיף 2 לא נתקבלה.

היו"ר ראובן ריבלין:
       
       13 בעד, 61 נגד, אין נמנעים. אני קובע שההסתייגות לא נתקבלה.
       
       רבותי חברי הכנסת, לפסקה (1) - חברי הכנסת אהוד יתום, ניסן סלומינסקי -  מורידים. 
       
       סיעת חד"ש מבקשת להצביע על ההסתייגות שלה גם בעמוד 2. קבוצת חד"ש הציעה במקום  "35" יבוא "18" וגם לחלופין. על שניהם אנחנו מצביעים. נא להצביע מי בעד, מי נגד, מי נמנע?
       
הצבעה מס' 28
       
בעד ההסתייגות – 14
נגד – 58
נמנעים – אין
ההסתייגות של קבוצת סיעת חד"ש-תע"ל לסעיף 2 (סעיף 3(1) המוצע) לא נתקבלה.

היו"ר ראובן ריבלין:
       
       14 בעד, 58 נגד, אין נמנעים. אני קובע שההצעה לא נתקבלה.
       
       אנחנו מצביעים על הצעת חד"ש-תע"ל לחלופין. מי בעד, מי נגד, נא להצביע.

הצבעה מס' 29
       
בעד ההסתייגות – 12
נגד – 59
נמנעים – אין
ההסתייגות לחלופין של קבוצת סיעת חד"ש-תע"ל לסעיף 2 (סעיף 3(1) המוצע) לא נתקבלה.

היו"ר ראובן ריבלין:
       
       12 בעד, 59 נגד, אין נמנעים. אני קובע שההסתייגות של חד"ש-תע"ל לא נתקבלה.
       
       לפסקה (2), אהוד יתום וסלומינסקי יורדים. קבוצת חד"ש מבקשת להצביע על פסקה (2) - אחרי "מבן" יבוא "או מבת". נא להצביע - מי בעד ההסתייגות, מי נגד?
       
       
הצבעה מס' 30
       
בעד ההסתייגות – 12
נגד – 61
נמנעים – אין
ההסתייגות של קבוצת סיעת חד"ש-תע"ל לסעיף 2 (סעיף 3(2) המוצע) לא נתקבלה.

היו"ר ראובן ריבלין:
       
       12 בעד, 61 נגד. אני קובע שההסתייגות לא נתקבלה.
       
       רבותי חברי הכנסת, עכשיו יש לנו קבוצת בל"ד וחד"ש. במקום "25" יבוא "18". נא להצביע מי בעד, מי נגד, מי נמנע?
       
הצבעה מס' 31
       
בעד ההסתייגות – 13
נגד – 60
נמנעים – אין
ההסתייגות של קבוצות סיעת חד"ש-תע"ל וסיעת בל"ד לסעיף 2 (סעיף 3(2) המוצע) לא נתקבלה.
       
היו"ר ראובן ריבלין:
       
       13 בעד, 60 נגד, אין נמנעים. אני קובע שההסתייגות לא נתקבלה.
       
חמי דורון (שינוי):

	- - -
       
היו"ר ראובן ריבלין:
       
       הבנתי. מישהו בלי משים לחץ. אף שסומן. אם חבר הכנסת כהן היה מאפשר לי להכניס את ה"ביומטרי", לא היה קורה שום דבר. בכל העולם ובבתי-מלון משתמשים בזיהוי ביומטרי.
       
       רבותי חברי הכנסת, לחלופין "שגילה מעל 25". מי בעד ההסתייגות מי נגד? נא להצביע.
       
הצבעה מס' 32
       
בעד ההסתייגות – 9
נגד – 64
נמנעים – אין
ההסתייגות לחלופין של קבוצות סיעת חד"ש-תע"ל וסיעת בל"ד לסעיף 2 (סעיף 3(2) המוצע) לא נתקבלה.

היו"ר ראובן ריבלין:
       
       בעד - 9, 64 נגד, אין נמנעים. אני קובע שההסתייגות לא התקבלה.
       
       רבותי חברי הכנסת, סעיף 2 כהצעת הוועדה - מי בעד, מי נגד? נא להצביע.
       
הצבעה מס' 33
       
בעד סעיף 2, כהצעת הוועדה – 57
נגד – 11
נמנעים – אין
סעיף 2, כהצעת הוועדה, נתקבל.

היו"ר ראובן ריבלין:
       
       רבותי חברי הכנסת, אנחנו עוברים לסעיף 3א המוצע. הסתייגות בל"ד וקבוצת חד"ש. מי בעד ההסתייגות ירים את ידו. תודה. 
       
       הצבעה
       
       ההסתייגות של קבוצות סיעת בל"ד וסיעת חד"ש-תע"ל לסעיף 2 (סעיף 3א המוצע) לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       לפסקה (1) קבוצת חד"ש-תע"ל מציעה. מי בעד ההצעה ירים את ידו – תודה. מי נגד – הרוב. 
       
       
       הצבעה 
       
       ההסתייגות של קבוצת סיעת חד"ש-תע"ל לסעיף 2 (סעיף 3א המוצע) לא נתקבלה.
       
היו"ר ראובן ריבלין:
       
       אני חוזר, סעיף 2 הוצבע כהצעת הוועדה. 
       
       רבותי, אני מפסיק את ההצבעה לעניין ההסתייגויות, להסיר כל ספק מלב. מי בעד סעיף 2 כהצעת הוועדה ירים את ידו.
       
       הצבעה
       
       סעיף 2, כהצעת הוועדה, נתקבל.
       
היו"ר ראובן ריבלין:
       
       עכשיו יש לכם גם הצבעה אלקטרונית וגם הצבעה ידנית. אני קובע שההצעה נתקבלה כהצעת הוועדה.
       
       רבותי חברי הכנסת, יתום וסלומינסקי הסירו.
       
       קבוצת מרצ, עמרם מצנע, ואסל טאהא וחד"ש-תע"ל - - -
       
זבולון אורלב (מפד"ל):
       
       בעמוד 2 לא הכרזת מה התוצאות.
       
היו"ר ראובן ריבלין:
       
       לפסקה (1) הסתייגות חד"ש-תע"ל לא נתקבלה. איזה תוצאות?  
       
       חברי הכנסת יתום וסלומינסקי חזרו בהם. קבוצת מרצ, עמרם מצנע, מי בעד ההסתייגות לסעיף 3א.
       
       
       
       הצבעה
       
       ההסתייגות של קבוצת סיעת מרצ, חברי הכנסת עמרם מצנע ורומן ברונפמן וקבוצת סיעת חד"ש תע"ל לסעיף 2 (סעיף 3א המוצע) לא נתקבלה.
       
היו"ר ראובן ריבלין:
       
       אני קובע שההסתייגות לא נתקבלה. גדעון סער מסיר את הסתייגותו? מסיר, תודה. 
       
       כל הסעיפים של 3 - 3א, 3ב, 3ג - שייכים לסעיף 2. גם על זה נצביע, בסדר. 
       
       עכשיו אנחנו עוברים לסעיף 3ג המוצע, להסתייגויות. חבר הכנסת דוד אזולאי? - מסיר. קבוצת שינוי הסירה את כל הסתייגויותיה. קבוצת חד"ש-תע"ל. 
       
       הצבעה
       
       ההסתייגות של קבוצת סיעת חד"ש-תע"ל לסעיף 2 (סעיף 3ג המוצע) לא נתקבלה.
       
היו"ר ראובן ריבלין:
       
       ההסתייגות של קבוצת חד"ש-תע"ל לא נתקבלה. 
       
       חבר הכנסת יתום - מסיר הסתייגותו? מסיר. חבר הכנסת טלב אלסאנע, אתה רוצה להצביע? זו הרי היתה הסתייגות דיבור. להצביע. מי בעד ההסתייגות של חבר הכנסת אלסאנע שלא מעלה ולא מורידה, ומי נגד?
       
       הצבעה
       
       ההסתייגות של חבר הכנסת טלב אלסאנע לא נתקבלה.
       
היו"ר ראובן ריבלין:
       
       ההסתייגות של חבר הכנסת טלב אלאסנע לא נתקבלה. 
       
       וגם הנושא לחלופין של טלב אלאסנע - מי בעד? 
       
       הצבעה
       
       ההסתייגות לחלופין של חבר הכנסת טלב אלסאנע לא נתקבלה.
       

היו"ר ראובן ריבלין:
       
       שם הוא החליף את המלים והוא ביקש שנצביע. בהחלט מהותי. הדבר היחיד שמהותי הוא שאתה הצעת את זה. ההסתייגות לא התקבלה. 

	לסעיף 3ד-  קבוצת בל"ד וקבוצת חד"ש-תע"ל מציעות - הסעיף יימחק. מי בעד? 

הצבעה

ההסתייגות של קבוצת סיעת בל"ד וסיעת חד"ש-תע"ל לסעיף 2 (סעיף 3ד המוצע) לא נתקבלה.

היו"ר ראובן ריבלין:
       
       ההסתייגות לא נתקבלה. 
       
       לחלופין : במקום "או בן משפחתו עלולים" יבוא "עלול". מי בעד ההסתייגות? 
       
הצבעה
       
       ההסתייגות לחלופין של קבוצת בל"ד וקבוצת חד"ש-תע"ל לסעיף 2 (סעיף 3ד המוצע) לא נתקבלה.

היו"ר ראובן ריבלין:
       
       אני קובע שההסתייגות לא נתקבלה. 
       
       רבותי חברי הכנסת, יש הצעה של חבר הכנסת מצנע, של אבשלום וילן - - -

קריאה:
       
       אלקטרונית. 
       
היו"ר ראובן ריבלין:
       
       הסתייגות מצנע- נא להצביע, ההצבעה היא אלקטרונית. 
       

הצבעה מס' 34
       
בעד ההסתייגות - 23
נגד-48
נמנעים - אין
ההסתייגות של חברי הכנסת אבשלום וילן ועמרם מצנע לסעיף 2 (סעיף 3ד המוצע) לא נתקבלה. 
       
היו"ר ראובן ריבלין:
       
       23 בעד, 48 נגד, אין נמנעים. אני קובע שההסתייגות של חברי הכנסת מצנע ווילן לסעיף 2 לא נתקבלה. 
       
       עכשיו אנחנו מצביעים על כל סעיף 2 כהצעת הוועדה מי בעד, ירים את ידו? מי נגד? 
       
       הצבעה
       
       סעיף 2, כהצעת הוועדה, נתקבל.
       
היו"ר ראובן ריבלין:
       
       רבותי, אני קובע שסעיף 2 כהצעת הוועדה, נתקבל. זה לשנות את סעיף 3. 
       
       רבותי, אנחנו עוברים לסעיף 3 –  קבוצת חד"ש-תע"ל – 
       
       הצבעה
       
       ההסתייגות של קבוצת סיעת חד"ש-תע"ל לסעיף 3 לא נתקבלה.
       
היו"ר ראובן ריבלין:
       
       אני קובע שההסתייגות לסעיף 3 לא נתקבלה. 
       
       אני מצביע על סעיף 3 כהצעת הוועדה. מי בעד? ירים את ידו. 
       
       
       הצבעה
       
       סעיף 3, כהצעת הוועדה, נתקבל.

היו"ר ראובן ריבלין:
       
       אני קובע שסעיף 3, כהצעת הוועדה, נתקבל. 
       
       סעיף 4 - מי בעד הסתייגות חבר הכנסת וילן? מי נגד? תודה, נא להוריד. 
       
       הצבעה
       
       ההסתייגות של חבר הכנסת אבשלום וילן לסעיף 4 לא נתקבלה.
       
היו"ר ראובן ריבלין:
       
       אני קובע שההסתייגות של חבר הכנסת וילן לסעיף 4 לא נתקבלה. 
       
       חבר הכנסת יתום מסיר את הסתייגותו. 
       
       מי בעד ההסתייגות של קבוצת בל"ד? 
       
       הצבעה
       
       ההסתייגות של קבוצת סיעת בל"ד לסעיף 4 לא נתקבלה.
       
היו"ר ראובן ריבלין:
       
       אני קובע שההסתייגות של קבוצת בל"ד לא נתקבלה. 
       
       רבותי חברי הכנסת - אנחנו עוברים להצבעה על סעיף 4 בקריאה שנייה, כנוסח הוועדה. 
       
       הצבעה
       
       סעיף 4, כהצעת הוועדה,  נתקבל.
       

היו"ר ראובן ריבלין:
       
       אני קובע שסעיף 4, כהצעת הוועדה, נתקבל בקריאה שנייה. 
       
       אנחנו עוברים לקריאה שלישית. 
       
הצבעה מס' 35
       
בעד  החוק -  59
נגד - 12
נמנעים - אין
חוק האזרחות והכניסה לישראל (הוראת שעה) (תיקון), התשס"ה-2005, נתקבל. 
       
היו"ר ראובן ריבלין:
       
       59 בעד, 12 נגד, אין נמנעים, אני קובע שחוק האזרחות והכניסה לישראל (הוראת שעה) (תיקון), התשס"ה-2005, עבר בקריאה שלישית ומצורף לספר החוקים, בתוקף עד 31 במרס 2006. 
       
עסאם מח'ול (חד"ש-תע"ל):
       
       בושה וחרפה. 
       
קריאה:
       
       מברוכ. 
       
היו"ר ראובן ריבלין:
       
       זה עניין אחר. כל מי שיש לו הערות לגבי עניין זה - התקשורת בחוץ, מחכה לשמוע הערות. בבקשה. 
       
       
הצעת ועדת הפנים ואיכות הסביבה בדבר חלוקת הצעת חוק סמכויות 
חיפוש לשם שמירה על ביטחון הציבור, התשס"ב-2002
[נספחות.]

היו"ר ראובן ריבלין:
       
       אנחנו עוברים להחלטת ועדת הפנים ואיכות הסביבה להביא בפני הכנסת הצעה, שהכנסת תרשה לדון ולהביא בפניה רק חלק מהצעת חוק - פיצול לפי סעיף 121, חמי דורון, בבקשה. זו רק הצבעה, רבותי. הוא מודיע ואנחנו מצביעים. האם מסכימים לפיצול, שיוכלו לרדת, להמשיך לעבוד? 
       
חמי דורון (בשם ועדת הפנים ואיכות הסביבה):
       
       אדוני היושב ראש, סעיף 11 להצעת החוק מתקן את חוק הטיס (ביטחון בתעופה האזרחית), התשל"ז-1977, באופן שיוצר סתירה עם החוק להסדרת הביטחון במקומות ציבוריים, התשנ"ח-1998. שני החוקים האמורים מעניקים סמכויות מקבילות לשרים שונים. לכן, הגורמים המקצועיים, קרי שירות הביטחון הכללי, המשטרה ורשות שדות התעופה, חייבים להסדיר את חוסר ההתאמה. 
       
       בשל המטרה להעביר את הצעת החוק בהקדם, ועל מנת לא לעכב את אישור כל הצעת החוק בקריאה שנייה ושלישית, החליטה ועדת הפנים ואיכות הסביבה בנסיבות אלה לא לכלול את הסעיף האמור בו, והיא תשוב ותדון בו בהמשך. אנחנו מבקשים לפצל, ואת אישור הכנסת. 
       
היו"ר ראובן ריבלין:
       
       הבקשה היא לפיצול, רבותי חברי הכנסת. נא להצביע - מי בעד? מי נגד? 
       
הצבעה  מס'    36
       
בעד הצעת ועדת הפנים ואיכות הסביבה -  50
נגד - 2
נמנע -  3
הצעת ועדת הפנים ואיכות הסביבה בדבר חלוקת הצעת חוק סמכויות חיפוש לשם 
שמירה על ביטחון הציבור, התשס"ב-2002, נתקבלה. 
       

היו"ר ראובן ריבלין:
       
       50 בעד, שניים נגד, שלושה נמנעים - אני קובע שהצעת הפיצול נתקבלה. חבר הכנסת דורון, אתם יכולים להמשיך במלאכה. 
       

חילופי גברי בוועדות הכנסת 
       
היו"ר ראובן ריבליין:
       
       אני מזמין את חבר הכנסת רוני בר-און, יושב-ראש ועדת הכנסת, אשר אוסר עלי באיסור מוחלט לאפשר לחברי כנסת לדבר בטלפון במליאה. בבקשה, חבר הכנסת בר-און. 
       
       חבר הכנסת אלדד, אני מתכוון אחרי כן לתת לך לדבר, ולאחר מכן אני הולך להצביע בסדר זה, לאחר שחברים נוספים ידברו. אני אצביע לפי סדר זה: קודם נצביע בעד הצעת הוועדה להוריד מסדר-היום. קיבלתי מהנשיאות את האפשרות, כי אני הולך להצעה המרחיקה לכת. אני מודיע לכנסת שלפי חוק השכל הישר אני מתכוון קודם כול להצביע אם הכנסת רוצה את הוועדה, אם היא לא רוצה את הוועדה, היא גם לא רוצה את מורכבותה. אני יודע מה התקנון אומר. 
       
רוני בר-און (יו"ר ועדת הכנסת):
       
       לא, לא. אדוני לא יודע. נכון שזה צריך להיות הסדר. אנחנו עלינו על זה בדיון, ויש הצעה שלי לתקן את תקנון הכנסת ברוח הצעת הנוהל שאדוני מציע. 
       
היו"ר ראובן ריבלין:
       
       אבל יש לי סעיף אחר שאני יכול להשתמש בו. בדקנו את זה אתמול. אני לא אעשה פשוט צחוק מעבודת הכנסת. לכן, אנחנו נצביע קודם כול על ההצעה המרחיקה לכת. בכל מקרה, כולם ידברו. השאלה, כמה אנשים ירצו. 
       
היו"ר ראובן ריבלין:
       
       הואיל ויושב-ראש ועדת הכנסת על הדוכן, קודם כול אני מזמין אותו למסור את הודעות הוועדה, ולאחר מכן להתחיל לדון.
       
רוני בר-און (יו"ר ועדת הכנסת):
       
       אדוני היושב-ראש, חברי הכנסת, אני מתכבד להודיע בזאת על חילופים בוועדת החינוך, התרבות והספורט מטעם סיעת הליכוד - במקום חברת הכנסת ענבל גבריאלי תכהן חברת הכנסת אראלה גולן על מכסת סיעת הליכוד. כמו כן, אלה חילופי האישים בוועדות מטעם סיעת האיחוד הלאומי:  בוועדה המיוחדת למאבק בנגע הסמים - במקום חבר הכנסת אריה אלדד יכהן חבר הכנסת נודלמן. בוועדת העלייה, הקליטה והתפוצות - במקום חבר הכנסת מיכאל נודלמן יכהן חבר הכנסת יורי שטרן. בוועדת הכלכלה - במקום חבר הכנסת אליעזר כהן יכהן חבר הכנסת מיכאל נודלמן. 
       

הודעת יושב-ראש ועדת הכנסת
       
רוני בר-און (יו"ר ועדת הכנסת):
       
       כמו כן, החליטה היום ועדת הכנסת כי הצעת חוק הקרינה הבלתי מייננת התשס"ה-2005, הצעת חוק ממשלתית מס' 184, תועבר לדיון בוועדה המשותפת של ועדת הפנים ואיכות הסביבה וועדת הכלכלה, שדנה בהצעת חוק הנוגעת לקרינה סלולרית. אזכיר כי בוועדה זו נדונו כבר שלוש הצעות חוק פרטיות. בנוסף, החליטה ועדת הכנסת להמליץ להעביר את הצעת חוק הקרינה הבלתי מייננת, פ/2202, של חברי הכנסת גפני ולאה נס מוועדת הפנים ואיכות הסביבה לדיון בוועדה משותפת זו. יושב-ראש הוועדה המשותפת הוא יורי שטרן.
       
       ועדת הכנסת החליטה כי הוועדה המשותפת תפעל במתכונת זו עד סוף שנת 2005. אם לא תסתיים החקיקה עד מועד זה, תשוב ועדת הכנסת ותידרש לנושא. אני מבקש את אישור הכנסת להמלצה זו. 
       
היו"ר ראובן ריבלין:
       
       תודה רבה. אישור הכנסת, אנחנו דנים בהמלצת ועדת הכנסת. נא להצביע, מי בעד לאשר? מי נגד? מי נמנע?
       
הצבעה מס' 37
       
בעד הודעת יושב-ראש ועדת הכנסת – 22
נגד – 1
נמנעים – 3
הודעת יושב-ראש ועדת הכנסת נתקבלה.
       
היו"ר ראובן ריבלין:
       
       22 בעד, אחד נגד, שלושה נמנעים, אני קובע שהצעת הוועדה נתקבלה. 
       
רוני בר-און (יו"ר ועדת הכנסת):
       
       תודה רבה. 
       

הצעת ועדת הכנסת להקים ועדת חקירה פרלמנטרית בנושא: גילויי השחיתות 
בממשל במדינת ישראל
[נספחות.]

היו"ר ראובן ריבלין:
       
       עכשיו אנחנו עוברים לעניין חבר הכנסת אלדד והצעתו.
       
רוני בר-און (יו"ר ועדת הכנסת):
       
       אדוני היושב-ראש, רבותי חברי הכנסת, אני עומד להביא בפניכם הצעות של ועדת הכנסת בעניין הצעתו של חבר הכנסת אריה אלדד להקים ועדת חקירה פרלמנטרית בנושא: גילויי השחיתות בממשל במדינת ישראל - החלטה שנתקבלה בכנסת, והחלטות של ועדת הכנסת מיום כ"ז סיוון התשס"ה, 4 ביולי 2005, ומיום ד' תמוז התשס"ה, 11 ביולי 2005.
       
       בהתאם לסעיף 97ג לתקנון הכנסת, ממליצה ועדת הכנסת למליאת הכנסת להסיר מסדר-היום את הצעתו של חבר הכנסת אריה אלדד להקמת ועדת חקירה פרלמנטרית בנושא: גילויי השחיתות בממשל במדינת ישראל.

       בצד ההצעה, וכמתחייב מהתקנון, להלן הצעתה של ועדת הכנסת להקמת ועדת החקירה בנושא האמור. חייבים להסביר. התקנון מדבר על כך שוועדת הכנסת רשאית להמליץ למליאה שלא להקים ועדת חקירה, אבל גם אם ההמלצה הזאת מקובלת על ועדת הכנסת, עדיין היא צריכה להביא חבילה שלמה של אלטרנטיבה להקמת הוועדה, קרי המנדט וההרכב הפרסונלי. 
       
       המנדט של הוועדה הוא כדלקמן: אם לא תקבלו את הצעתנו להסיר או שלא להקים את הוועדה, להלן המנדט: א. תפקידי הוועדה - לחקור גילויי שחיתות ברשות המבצעת ובגופים הציבוריים, ובכלל זה ברשויות המשפט וגופי אכיפת החוק; לחקור אפשרות לקיום קשרים פסולים בין הון לשלטון ותקשורת ושלטון בישראל; להסיק מסקנות על ממצאיה ולהמליץ המלצות לגופים הרלוונטיים. על הוועדה יחולו הכללים החלים על ועדות הכנסת לעניין דיון בנושאים התלויים ועומדים בבתי-המשפט.

       ב. סמכויות הוועדה - לזמן מוזמנים ולקבל מידע, כסמכויות הנתונות לוועדה קבועה מוועדות הכנסת. 

       ג. הרכב הוועדה - ההרכב שמציעה ועדת הכנסת לוועדת החקירה הוא הרכב של חמישה חברים, לפי הפירוט הבא: שניים מהליכוד - גדעון סער, שיהיה יושב-ראש הוועדה, ומשה כחלון, אחד מהעבודה - מימד - עם אחד, וזאת חברת הכנסת, פרופסור יולי תמיר, אחד מסיעת מש"ס, חבר הכנסת משולם נהרי, ואחד המציע, מכוח תקנון הכנסת, חבר הכנסת אריה אלדד.

       ואלו הן ההסתייגויות שהוגשו להצעת ועדת הכנסת: לסעיף  א' - תפקידי הוועדה, חבר הכנסת אריה אלדד, שהוועדה אימצה את הנוסח שהוא הציע לתפקידי הוועדה, ביקש למחוק את: "ברשויות המשפט" שיהיה: "ברשויות, בכלל זה בגופי אכיפת החוק". זאת אומרת, הוועדה לא תהיה רשאית לחקור שחיתות ברשויות המשפט.

       לסעיף ג' - הרכב הוועדה, יש שלוש הצעות, שכל אחת מהן היא הסתייגות להצעת ההרכב שמציעה ועדת הכנסת. חברי הכנסת אריה אלדד, בנימין אלון, אליעזר כהן, צבי הנדל, אורי אריאל ויורי שטרן מציעים כי הוועדה תהיה בהרכב הבא: חבר הכנסת יולי אדלשטיין - יושב-ראש; נסים דהן, איוב קרא, אריה אלדד, משה כחלון, רשף חן, דני יתום, זהבה גלאון ועזמי בשארה.

היו"ר ראובן ריבלין:
       
       סנהדרין קטלנית.
       
רוני בר-און (יו"ר ועדת הכנסת):
       
       חבר הכנסת מאיר פרוש מציע, כי הרכב הוועדה יהיה: חברי הכנסת מיכאל איתן, גדעון סער, רוני בר-און, אריה אלדד, נסים דהן, חמי דורון, דני יתום, זהבה גלאון ומאיר פרוש. 

       חבר הכנסת רשף חן מציע כי ועדת החוקה, חוק ומשפט תוסמך לשמש כוועדת החקירה הפרלמנטרית. העניין של מינוי ועדה סטטוטורית קבועה כוועדה פרלמנטרית מופיע בתקנון, וזאת הצעת חבר הכנסת רשף חן.
       
       אני כשלעצמי מציע לכם לקבל: א. את החלטת הוועדה שלא להקים ועדה פרלמנטרית - - -  
       
חיים אורון (מרצ-יחד):
       
       כי אין בעיה, נפתרו כל הבעיות.
       
רוני בר-און (יו"ר ועדת הכנסת):
       
       לא, זאת ההצעה. אתה יודע מה, כי זה יהיה יותר קצר בדיון. שנית, אם תחליטו לא לקבל את ההצעה שלי - - - 
       
היו"ר ראובן ריבלין:
       
       זה מסכת אתרוג.

זהבה גלאון (מרצ-יחד):
       
       רובי, אין כמוך.
       
רוני בר-און (יו"ר ועדת הכנסת):
       
       ההצעה האחרת שלי היא, שאם תדחו את ההצעה שלא להקים ועדת חקירה, תקבלו את המלצת הוועדה על הקמת הוועדה - - -
       
רשף חן (שינוי):
       
       ועדה קבועה.
       
היו"ר ראובן ריבלין:
       
       חבר הכנסת רשף חן הציע למנות את ועדת החוקה, חוק ומשפט. דרך אגב, בשביל זה היא נמצאת שם. 
       
רוני בר-און (יו"ר ועדת הכנסת):
       
       זה כבר חבר הכנסת השני השבוע שמתמצא בענייני קבורה. 
       
       הצעה אלטרנטיבית היא, כמובן, לקבל את המלצת הוועדה. אני מודה לך, אדוני היושב-ראש. תודה. 
       
היו"ר ראובן ריבלין:
       
       תודה רבה ליושב-ראש ועדת הכנסת. 
       
       רבותי חברי הכנסת, חבר הכנסת מאיר פרוש - אינו נוכח. חבר הכנסת אלדד יהיה אחרון הדוברים, לפי בקשתו. חבר הכנסת אורי אריאל, בבקשה. אחריו – חברי הכנסת בנימין אלון, צבי הנדל, יורי שטרן, אליעזר כהן – לא כולם חייבים לדבר – רשף חן, אפרים סנה, דני יתום, זהבה גלאון, גדעון סער, מוחמד ברכה, חיים אורון, אליעזר זנדברג וחמי דורון. בבקשה. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת ועדת הכנסת, שהוצגה על-ידי חבר הכנסת בר-און, לדחות את הקמת הוועדה, היא עצמה שחיתות.
       
רוני בר-און (יו"ר ועדת הכנסת):
       
       אדוני היושב-ראש, אני מוחה. אי-אפשר לדבר כך על הצעה של  ועדת הכנסת. 
       
אורי אריאל (האיחוד הלאומי - ישראל ביתנו):
       
       חבר הכנסת בר-און מוחה על זה שאמרתי שעצם החלטת ועדת הכנסת היא עצמה שחיתות. אני מוכן לקחת את המשפט הזה חזרה ולנסח אותו שוב. 
       
רוני בר-און (יו"ר ועדת הכנסת):
       
       היא יכולה להיות מוטעית, היא יכולה להיות לא יפה. 
       
אורי אריאל (האיחוד הלאומי - ישראל ביתנו):
       
       עבודת הוועדה מוטעית מיסודה. איך יודעים את זה יותר מכול – כי הרי אין לי זמן להציג את הכול? לפי זה שאין בושה, וחבר הכנסת שרון מצביע בה. סליחה, צריך לדייק, חבר הכנסת עמרי שרון. הרי מישהו יכול לפרש שראש ממשלתנו, שהוא אולי מושא החקירה העיקרי, אם תוקם הוועדה, הוא הצביע. לא הוא הצביע, הצביע חבר הכנסת עמרי שרון, שבאותו זמן מנהל דיון עם פרקליטיו מול היועץ המשפטי על עסקת טיעון. וזה נראה דבר תקין ליושב-ראש ועדת הכנסת. 
       
רוני בר-און (יו"ר ועדת הכנסת):
       
       הציע שם חבר כנסת מהסיעה שלך, שנציע שוחד לחבר הכנסת פרץ. 
       
היו"ר ראובן ריבלין:
       
       חבר הכנסת בר-און, לא נקיים פה דיונים עד אמצע הלילה על כל סעיף. 
       
אורי אריאל (האיחוד הלאומי - ישראל ביתנו):
       
       חבר הכנסת בר-און, אני יכול פעם אחת להיענות לך, ואחרי זה זהו. אתה רוצה לצעוק, תצעק. זה נהוג פה, אין בעיה. 
       
       שחיתות לא פחות קטנה, אולי יותר גדולה, אף שלכאורה אינה נוגעת לכסף, היא שראש הממשלה אריאל שרון מגרש תחת אש. זאת שחיתות מהמעלה העליונה. מנסים לפגוע ביהודים כל העת, וראש הממשלה מגרש תחת אש. עכשיו יש לו הסבר חדש. זאת השחיתות הכי גדולה בעולם. 
       
יוסף פריצקי (צל"ש - ציונות, ליברליות ושוויון):
       
       - - - 
       
היו"ר ראובן ריבלין:
       
       הוא רוצה לקרוא לזה שחיתות, זה לא פרלמנטרי? אם חלילה היה מאשים מישהו בעבירה פלילית – הוא אומר שהוא רואה בגירוש שחיתות. שמעתי בקשב רב את חברי הכנסת מהסיעות הערביות מדברים בלהט רב על דברים שכואבים להם, ולא אמרתי שהם עברו את הגבול. הוא אומר שהוא רואה בגירוש שחיתות. למה לא? זה פרלמנטרי לחלוטין. 
       
יוסף פריצקי (צל"ש - ציונות, ליברליות ושוויון):
       
       זה פרלמנטרי, זה רק לא בעברית.
       
היו"ר ראובן ריבלין:
       
       זה עניין אחר. אנחנו מתווכחים פה על העברית?
       
אורי אריאל (האיחוד הלאומי - ישראל ביתנו):
       
       יתירה מכך, לא זאת אף זאת, ראש הממשלה מוציא מיליוני שקלים להסביר איך הכול מוכן לקליטת המגורשים. אתה שואל את עצמך, אם הכול כל כך טוב, למה צריך להסביר את זה? את זה הוא מסביר בטלוויזיה, כאילו הוא משדר לכל האומה. הרי על מה אנחנו מדברים, על כ-2,000 משפחות? אליהן צריכים לפנות בטלוויזיה? אלא שיש אומרים, כך ראיתי באחד העיתונים סברה, שזה גם נותן פרנסה למקורביו, וזה חשוב. יש חשיבות לדאוג למקורבים, שעובדים בהתנדבות הרבה זמן, שמעת לעת יוכלו לעשות גם קופה. חשוב שאנשים יתפרנסו במצב האבטלה הקיים בארץ. 
       
       כך הוא ממנה את עוזרו החשוב לתיאום ההסברה, עיבל גלעדי, שבעיתונים תמונתו מתנוססת תחת הכותרת: בבוקר הוא מסביר את הגירוש, ובערב הוא עושה עסקים עם הפלסטינים. זאת הכותרת. לא נשכח את עורך-דין דב וייסגלס, ואפשר להמשיך. 
       
       יש תופעות קשות, הגדירו את זה רבים פה בבית, חבר הכנסת וילן ואחרים, כתופעה החמורה והקשה ביותר במקומותינו בתחום הציבורי. הכנסת הזאת, שמעת לעת חוטפת משאל ציבורי שמכה בה, תחטוף פעם נוספת אם לא תתייצב בלי מורא, שזה תפקידה העיקרי, לעשות בדיקה על גופי השלטון במדינת ישראל. נכון, עושים את זה בוועדה לביקורת המדינה, עושים את זה בוועדות, עושים את זה גם במליאה. לא נהיה פטורים מלאשר ועדה, והלוואי שהוועדה הזאת תקום ותמצא שהרוב או הכול תקין. הלוואי שאתבדה. תודה. 
       
היו"ר ראובן ריבלין:
       
       תודה. חבר הכנסת בנימין אלון, בבקשה. אחריו – חבר הכנסת צבי הנדל. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, יצא הדבר ויש פה צירוף ועיתוי, שגם נודע לנו שמוגש כתב-אישום נגד חברנו חבר הכנסת עמרי שרון, וגם עולה נושא זה לדיון כאן במליאה. בית-המשפט יבדוק את אשר הוא צריך לבדוק, לא לנו לעשות את הבדיקה שבית-המשפט צריך לעשות, אבל הייתי רוצה לקרוא שוב את סיום דבריו של היועץ המשפטי מזוז, בדוח שנמצא לכל אזרח באינטרנט תחת משרד המשפטים, היועץ המשפטי: "למותר להדגיש, כי סגירת תיק פלילי מחוסר ראיות מספיקות אינה מהווה תעודת הכשר ציבורית למעשיו של אותו אדם. ביקורת יכול שתישמע, ואף רצוי שתישמע, במישור הציבורי".
       
       אני מתייחס למישור הציבורי. היועץ המשפטי סוגר את התיק, כמו שהוא אומר, מחוסר ראיות על ראש הממשלה. אני רוצה לשאול במישור הציבורי, איך זה נראה  ואיך זה מתקבל. לא הייתי מעלה בדעתי כאבא להתנהג בצורה הבלתי-מוסרית שמתנהג אבא אריאל שרון. 
       
       אני רוצה לקרוא לכם מתוך הדוח הזה. כל מה שאני קורא הוא גלוי, כל אחד יכול באינטרנט להוציא את זה. שואל חוקר את עמרי שרון: "מה ידע אביך אודות הזרמת הכספים שלא קיבלו ביטוי בדוח?" – הוא קיבל על זה כתב אישום עם עבירות של שבע שנים. תשובה: "שום דבר - - -  אני דאגתי לבודד אותו מכל דבר מסוג זה - - -  אני דאגתי ששום דבר לא יפריע לאבא שלי במועמדות שלו, אני עשיתי הכול כדי שהוא לא ידע". 
       
       מהתבטאות זו של עמרי ומהתבטאויות אחרות מסיק מני מזוז, שעמרי עשה כמיטב יכולתו כדי לסייע לאביו, לסוכך עליו מפני נשיאה באחריות, ואין לכן תשתית ראייתית למעורבות של האבא, אף שאילו שלחו לחיקור דין, ושלחו ללוס-אנג'לס, אבל שלחו לפקידים שחתומים על הקרן. אילו שלחו לבדוק אצל התורמים, שכן רשימת התורמים מוכרת ואני גם יכול לתת אותה למי שמתעניין, היו שומעים דברים ברורים על מעורבות ישירה של ראש הממשלה, שטוען שהוא לא גייס כספים. עמרי מעולם לא היה שם ושרון היה וגייס, אך אני שואל, לא במישור הפלילי: אבא אריאל שרון, איך אתה הולך לישון בלילה כשאתה יודע שהבן שלך אולי ישב שבע שנים בכלא, ואתה מבסוט?
       
היו"ר עבד-אלמאלכ דהאמשה:
       
       תודה רבה. אני ממשיך ברשימת הדוברים. צבי הנדל - אינו נוכח. חבר הכנסת יורי שטרן, בבקשה. אחריו לפי הסדר - חברי הכנסת אליעזר כהן, מאיר פרוש, רשף חן, אפרים סנה, דני יתום ויש עוד דוברים. שלוש דקות, בבקשה.
       
יורי שטרן (האיחוד הלאומי - ישראל ביתנו):
       
       חברי הכנסת, זו הקריאה שלי לכל הסיעות לתמוך בהצעה זו. יש פה כאלה שתומכים בהתנתקות האומללה הזאת, יש כאלה שנלחמים בה ללא קשר עם העמדה בסוגייה פוליטית זו. תראו מה קורה למדינה. כל חלקה טובה נאכלת על-ידי שחיתות, שבירת כלים, נורמות פסולות. תוך כדי מבצע ההתנתקות ראש הממשלה מנתק את השלטון בארץ גם מן העם, גם מן המוסר וגם מן החוק. כל דבר הוא פרוטקציה. אין תפקיד במדינה שלא דרך עמרי שרון, ממנים עליו אדם. אין תפקיד במשרד ראש הממשלה שלא נמסר באחרונה לאנשים שאצלם ניגוד אינטרסים הוא מובנה.
       
       אתמול דנו בוועדה לביקורת המדינה על עיבל גלעדי, מתאם ההסברה לנושא ההתנתקות, שמייצג קרן בריטית המעורבת בעסקים עם הפלסטינים על בנייה על אדמות שישראל אמורה לפנות בהתנתקות. הוא מייצג קרן שמטרתה הראשית לקדם אינטרסים של בריטניה ושל האיחוד האירופי, ואדם שמייצג את האינטרסים של מדינה זרה הוא יועץ ראש הממשלה לענייני הסברה ותיאום תקשורת בנושא ההתנתקות. איך זה קורה? איך קורה שאנשים שמקבלים אותם לתפקידים הכי בכירים, כמו דב וייסגלס, שהוא יועץ ראש הממשלה, מנהל משא-ומתן עם האמריקנים, עם כולנו בשם כולנו, עוד לפני שהכנסת דנה בכך, עוד לפני שהממשלה דנה בכך, והוא אדם שהספיק, מעורב בקזינו ביריחו. איך שר הביטחון, שאול מופז, מכריז שציר פילדלפי יפונה כשהממשלה עוד לא החליטה על כך והכנסת עוד לא דנה בכך? שום נורמה ציבורית לא מתקיימת.
       
       אתם יכולים להיות מאוד בעד ההתנתקות, אבל תראו איך השב"כ נכנס לדיכוי פוליטי, איך עוצרים אוטובוסים שאמורים להסיע אנשים להפגנה. תעצרו אותם כשהם עוברים את הגבול, תעצרו אותם כשהם מפריעים לתחבורה, אבל אל תעצרו את האנשים שבאים להפגין. אל תיקחו ילדות בנות 14 ואל תיתנו לפרקליטות המדינה לדרוש המשך מאסר לבנות 14 בלי אפילו להחזירן למעצר-בית, כי כאילו אם הן יהיו במעצר-בית הן ימשיכו בהפגנות. אילו מין זכויות הילד מתקיימות פה במדינה? תוך כדי המבצע הזה, שנקרא התנתקות, לא יישארו לא חוק, לא סדר, לא ליהודים ולא לערבים, לאף אחד במדינה, ואת זה חייבים לעצור, לפחות בכלים הפרלמנטריים המוגבלים שיש לנו.
       
היו"ר עבד-אלמאלכ דהאמשה:
       
       תודה רבה. חבר הכנסת אליעזר כהן, בבקשה, ואחריו - מאיר פרוש, אם יהיה נוכח.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, רבותי חברי הכנסת, אני מבקש מכם להצביע בעד ועדת חקירה, ולא לקבל את הצעת ועדת הכנסת בעניין. עמרי שרון, בהסכם עם היועץ המשפטי לממשלה, דן בנושא שלו עצמו כביכול והוא מטעה אותנו, את חברי הכנסת ואת הציבור, כי במעשהו זה הוא מוציא מהמשחק ומכל דיון את אביו, שהוא במקרה ראש הממשלה ובמקרה הנושא לדיון על עמרי שרון עם הכספים שנאספו לבחירות, שהם מושא החשד העיקרי והם שהביאו לבחירתו של ראש ממשלה שעושה מעשים מאוד לא דמוקרטיים ומאוד לא שייכים לשלטון תקין מאז עלה לשלטון. 
       
       הדבר החשוב ביותר הוא, שהוא מנהל מדיניות הפוכה לחלוטין מזו שלמענה נבחר ומגרש שרים שאינם "יס-מנים" שלו, ממנה סגני שרים עושי דברו, שמצביעים עבורו ועבור החלטותיו, עד ההחלטה של אתמול בוועדת הכנסת, בעניין הדיון הזה שמעלה חבר הכנסת אריה אלדד. עמרי שרון עצמו הצביע בוועדת הכנסת עם רוחמה אברהם ומגלי והבה, שהם אנשים שמונו על-ידי ראש ממשלה כי הם עושי דברו. דברים כאלה מבקש חבר הכנסת אריה אלדד לבדוק בוועדה שלו. אסור לנו למנוע חקירה זו, תעשו הכול כדי שהיא תתבצע, כי בעקבותיה יתגלו הרבה מאוד דברים.
       
היו"ר עבד-אלמאלכ דהאמשה:
       
       תודה רבה. חבר הכנסת מאיר פרוש - אינו נוכח. חבר הכנסת רשף חן, גם הוא לא נוכח, חבר הכנסת אפרים סנה, בבקשה. אחריו - חברי הכנסת דני יתום, אורון וגלאון.
       
אפרים סנה (העבודה - מימד - עם אחד):
       
       אדוני היושב-ראש, רבותי חברי הכנסת, אין ספק שתופעת השחיתות שעליה הצביע מבקר המדינה היוצא, השופט אליעזר גולדברג, חייבת להיחקר חקירה יסודית. אני חושב שעל זה אין מחלוקת. השאלה היא מי יחקור, האם יחקרו את זה פוליטיקאים או שופטים. משתי האפשרויות האלה סיעת העבודה עומדת על כך שהחקירה תיעשה על-ידי שופטים, שימנה נשיא בית-המשפט העליון לפי חוק ועדות חקירה, 1968. זה הדבר הנכון לעשותו. חקירה פוליטית אינה חקירה. חקירה משפטית היא חקירה אמיתית, בלתי תלויה. 
       
       לכן, אנו העלינו הצעה ביום רביעי שעבר, שהכנסת תדון ותמליץ על הקמת ועדת חקירה משפטית. לאחר מכן, אנו אחראים לכך שהצעה זו תבוא לממשלה ותקום ועדת חקירה משפטית. מי שלא פוחד מחקירה, לא יתנגד לה. וזו ההצעה שלנו, ולכן אנו נתנגד לוועדת חקירה של הפוליטיקאים ואנו תומכים בוועדת חקירה של שופטי ישראל.
       
היו"ר עבד-אלמאלכ דהאמשה:
       
       תודה רבה. חבר הכנסת דני יתום - אינו נוכח. חבר הכנסת אורון - כנ"ל. חברת הכנסת זהבה גלאון, בבקשה. אחריה סער, ברכה.
       
זהבה גלאון (מרצ-יחד):
       
       אה. הנה, חבר הכנסת אורון פה. הוא יהיה אחרי?
       
היו"ר עבד-אלמאלכ דהאמשה:
       
       לא, לא. את תעלי בינתיים, ואלוהים רק יודע מה יהיה אחרייך. בבקשה, גברתי. 
       
זהבה גלאון (מרצ-יחד):
       
       אדוני היושב-ראש, ועדת הכנסת, שקיבלה החלטה לשנות את הרכב הוועדה שהציע יוזם ההצעה, חבר הכנסת אריה אלדד, ומביאה למליאת הכנסת עכשיו את הרעיון, או את ההצעה, להסיר מסדר-היום את ההצעה להקים ועדת חקירה, מבקשת לקבור את ההצעה הזאת קבורת חמור. ואני שואלת למה. ממה מפחדים כאן. ממה בדיוק חוששים חברי ועדת הכנסת, ואולי חברי מליאת הכנסת? מה עלולים פתאום לגלות כאן?
       
יוסף פריצקי (צל"ש - ציונות, ליברליות ושוויון):
       
       אני אגיד לך מה.
       
זהבה גלאון (מרצ-יחד):
       
       אז רגע, שמעתי את - - -
       
רוחמה אברהם (הליכוד):
       
       זהבה, את מדברת? - - - 
       
זהבה גלאון (מרצ-יחד):
       
       כן. שמעתי - כן, כן. ממה בדיוק חוששים? אדוני היושב-ראש, הבעיה היא - אמרתי את זה כבר בדיונים קודמים - הבעיה היא לא השחיתות, הבעיה היא שכל שלטון מושחת. הבעיה היא אם השלטון שומר על אותם מנגנונים שאמורים לבלום את השחיתות, אותם מנגנונים אפקטיביים, שיישארו אפקטיביים. ואני לא בטוחה שאני יכולה לומר שהשלטון שומר על המנגנונים האלה. 
       
       מה מבקשת הכנסת לעשות? - בניגוד למה שאמר כאן אפרים סנה. אמר אפרים סנה: תקום ועדת חקירה של שופטי ישראל. חבר הכנסת אפרים סנה, מי שצריך לחקור אלה הן רשויות אכיפת החוק. אבל תפקידה של ועדה כזאת, כפי שהציע חבר הכנסת אריה אלדד, הוא להמריץ את רשויות אכיפת החוק. אני לא חושבת שאריה אלדד התכוון לפעול במקומן, הוא התכוון להמריץ אותן. ולכן, ועדה כזאת נדרשת. וזה נכון שהכנסת תעשה את זה. עכשיו, הוועדה הזאת שתקום – אני מקווה שהיא תקום - לא צריכה לחקור פרשות שנחקרות על-ידי המשטרה, היא לא צריכה לפעול במקום המשטרה, בוודאי כל עוד החקירה לא הסתיימה. אבל, הכנסת חוששת מכך שתקום ועדה שתצביע על כמה רעות חולות? ממה בדיוק חוששים? מה חוששים שעלולים לגלות כאן? וקשה להגיד שאריה אלדד ואני נמצאים באותו צד של המתרס מבחינה פוליטית. 
       
       אז אני רוצה לומר לכם, חברי חברי הכנסת, כנסת היא לא במקום משטרה, כנסת היא לא במקום בית-משפט. אבל תפקידם של חברי הכנסת הוא לפקח על הרשויות, תפקידם של חברי הכנסת לפקח על הביצוע של הרשויות. ומי שהיום מבקש לקבור קבורת חמור את ההצעה להקים ועדת חקירה בראשותו של חבר הכנסת אריה אלדד, הוא מפחד. ואני שואלת, אדוני היושב-ראש, ובזה אני מסיימת: ממה הם מפחדים? אני שואלת: ממה הם מפחדים? תודה.
       
היו"ר עבד-אלמאלכ דהאמשה:
       
       תודה רבה לחברת הכנסת גלאון. חבר הכנסת גדעון סער, איננו נוכח, והוא לא מדבר. 
       
חיים אורון (מרצ-יחד):
       
       רגע, מה אתי?
       
היו"ר עבד-אלמאלכ דהאמשה:
       
       אני קראתי בשם אדוני והוא לא היה באולם, ואני הכרזתי: כל מי שלא יהיה באולם, מאבד את זכותו להשתתף בדיון. 
       
       חבר הכנסת מוחמד ברכה, גם הוא איננו נוכח - - -
       
חיים אורון (מרצ-יחד):
       
       אדוני היושב-ראש, אני בדרך כלל לא מעיר את זה, אבל אתה בין אלה שלא פעם בא בריצה ואומר: אבל בכל זאת - - - 
       
היו"ר עבד-אלמאלכ דהאמשה:
       
       חבר הכנסת אורון, חבר הכנסת אורון.
       
חיים אורון (מרצ-יחד):
       
       אבל אני חושב, שכשנכנסתי - - -
       
היו"ר עבד-אלמאלכ דהאמשה:
       
       חבר הכנסת אורון, חבל על הוויכוח. 
       
חיים אורון (מרצ-יחד):
       
       לא, אבל גם הוא לא ידבר, אם כך. אם אני לא אדבר, גם הוא לא ידבר. 
       
גדעון סער (הליכוד):
       
       - - -
       
היו"ר עבד-אלמאלכ דהאמשה:
       
       אני אומר: גם חמי דורון. חבר הכנסת חמי דורון רוצה להשתתף? אתה משתתף בדיון? קראתי לך.
       
חמי דורון (שינוי):
       
       - - -
       
היו"ר עבד-אלמאלכ דהאמשה:
       
       אז תואיל לעלות.
       
זהבה גלאון (מרצ-יחד):
       
       - - -
       
חיים אורון (מרצ-יחד):
       
       חבר הכנסת דהאמשה, אני מבקש לנהוג כמו שאתה מבקש שינהגו בך. הייתי בכניסה - אני לא רוצה לדבר - רק אני מציע ליושבי-ראש, לא להפעיל את כל - - - כשהם למעלה. 
       
היו"ר עבד-אלמאלכ דהאמשה:
       
       אתה שאלת שאלה, ואני עניתי לך מה סדר הדיון. עכשיו, חבר הכנסת אורון, היה דובר אחר שהניח את דעתי, ואני כנראה אתן לו, אף שהוא לא היה כאן. תן לי סיבה למה לא היית, אז אני אוכל לשקול את זה.
        
זהבה גלאון (מרצ-יחד):
       
       הוא לא הספיק להגיע. 
       
היו"ר עבד-אלמאלכ דהאמשה:
       
       בבקשה, חבר הכנסת חמי דורון. 
       
חמי דורון (שינוי):
       
       אדוני היושב-ראש, חברי חברי הכנסת, אני לא חושב שהנושא שצריך לעמוד על סדר-היום כאשר מדברים על ועדת חקירה פרלמנטרית, הוא נושא ההתנתקות או הנושאים היותר פוליטיים. צדק חבר הכנסת אפרים סנה, שציטט מתוך דוח מבקר המדינה. אנחנו נמצאים במצב – לדעתי, לפחות – קרוב מאוד אל פי התהום. ואני לא הייתי רוצה להיות כמו באותה בדיחה רוסית שאומרת, שארצות-הברית היא צעד אחד לפני התהום, ועוד שני צעדים ונשיג אותה. אין לי עניין בזה. 
       
עמרם מצנע (העבודה - מימד - עם אחד):
       
       עוד צעד אחד קדימה.
       
חמי דורון (שינוי):
       
       כן. צעד אחד קטן נוסף ואנחנו נעבור את ארצות-הברית. נכון. אני לא רוצה להיות במצב הזה. אני חושב שהכרחי להקים ועדת חקירה פרלמנטרית ולא ועדת חקירה ממלכתית, כפי שבעצם מכוון חבר הכנסת אפרים סנה, מכיוון שוועדת חקירה פרלמנטרית היא המקום לברר וללבן בדיוק את אותן דרישות, את אותם דברים שעליהם מתריע מבקר המדינה; את הקשר הנוראי בין הון לשלטון, קשר בין הון לשלטון, שפושה ברשויות המקומיות. קשר שכמובן, לאחר שסיים את כיבוש הרשויות המקומיות, עלה לרמה הלאומית. ולכן, היום אנחנו נמצאים במצב שבו דברים לפעמים לא נחקרים על-ידי המשטרה, אף שמביאים חומר, ואז  המשטרה אומרת: אין לי ראיות, תביאו ראיות. 
       
       אנחנו, האזרחים, לא צריכים להביא ראיות למשטרה. זה בדיוק תפקידה של המשטרה. אנחנו, האזרחים, צריכים להביא למשטרה את המסגרת. את הסיפור עם הדברים הבסיסיים. משם והלאה, להפוך את העסק לתיק שצריך להיות מונח בפני בית-המשפט,  זה תפקידה של המשטרה.  וצר לי שהיום המשטרה מעדיפה, לעתים קרובות, לא לטפל. להטמיע.
       
       לכן אני חושב, שחובה עלינו להקים היום ועדת חקירה פרלמנטרית, כפי שהציע חבר הכנסת אלדד. יתירה מכך, בוועדת הכנסת ניסו לעשות תרגיל לתנועת שינוי. מה עשו? אמרו: אם אנחנו נציע הצעה שבהרכב לא יופיע אף נציג לשינוי - שזו שערורייה, כי זו הרשימה והסיעה השלישית בגודלה בבית,  אבל הקיפוח הזה, שהולך ונמשך בכל מיני תרגילים קטנים שעושים בוועדת הכנסת, חשבו - - -
       
היו"ר ראובן ריבלין:
       
       חבר הכנסת אריאל, אף שאתה מסתיר עם הנייר - חבר הכנסת אריאל, חבר הכנסת אריאל, תסתיר עם הנייר לכיוון המצלמה, לא לכיוון שלי. כי כשאתה מסתיר את עצמך ממני, המצלמה רואה אותך ביתר שאת. בבקשה. 
       
חמי דורון (שינוי):
       
       חשבו, אדוני היושב-ראש, במסגרת ועדת הכנסת, שאם יגרעו ממקומה של סיעת שינוי באותה ועדה, כפי שהציע חבר הכנסת אלדד, אזי שינוי תצביע נגד הקמת הוועדה. אז אנחנו נצביע בעד הקמת הוועדה, אבל אנחנו גם נדרוש שיהיה לנו נציג בוועדה, כי אנחנו הסיעה השלישית בגודלה בבית הזה.  
       
מיכאל גורלובסקי (הליכוד):
       
       - - - 
       
היו"ר ראובן ריבלין:
       
       אין לך הסתייגות, אבל. 
       
חמי דורון (שינוי):
       
       לא, אדוני. יש פה מספיק הסתייגויות, מספיק טובות - - -
       
היו"ר ראובן ריבלין:
       
       מאה אחוז. 
       
חמי דורון (שינוי):
       
       כדי להכניס גם את נציגי שינוי, מי שראוי. 
       
היו"ר ראובן ריבלין:
       
       בבקשה, תודה רבה. רבותי, חברת הכנסת אתי לבני. גברתי. 
       
       רבותי, חבר הכנסת דהאמשה, שהחליף אותי, קיבל את נימוקיו של חבר הכנסת הנדל, וקבע שהואיל והוא הלך להתפלל, הוא רשאי לדבר. חבר הכנסת ברכה, האם הלכת גם אתה להתפלל? אני אתן לך גם כן. 
       
מוחמד ברכה (חד"ש-תע"ל):
       
       - - -
       
היו"ר ראובן ריבלין:
       
       כן, אבל קראו את שמך ולא היית.
       
מוחמד ברכה (חד"ש-תע"ל):
       
       - - -
       
היו"ר ראובן ריבלין:
       
       אתה רשום 14, לא אחרון. חברת הכנסת אתי לבני רשומה אחרונה. איפה היא? נו, בבקשה, גברתי. אחרי זה יש לנו חבר הכנסת הנדל, ואחרי זה אם חבר הכנסת ברכה או חבר הכנסת אורון רוצים לערער על שנשללה מהם זכות הדיבור, יגישו לי נימוקים. למשל, חבר הכנסת הנדל, ערעורו נתקבל כי הוא הלך להתפלל. אם יש לך איזה נימוק משכנע - - -
       
קריאות:
       
       - - -
       
חיים אורון (מרצ-יחד):
       
       אני לא מערער. 
       
היו"ר ראובן ריבלין:
       
       יאללה, קדימה. אחר כך ניתן לכם, כל אחד דקה וחצי. קדימה. 
       
קריאה:
       
       דקה וחצי, מה זה? שוק?
       
היו"ר ראובן ריבלין:
       
       יאללה, חברי הכנסת, קדימה. גברתי. 
       
אתי לבני (שינוי):
       
       כן, אדוני היושב-ראש, חברותי וחברי חברי הכנסת, אני רוצה לברך על הרעיון ועל היוזמה של חבר הכנסת אריה אלדד להקים ועדת חקירה בנושא השחיתות השלטונית. אומנם, אני מניחה שהיוזמה הזאת הגיעה מרצונו ומרצון חבריו לחקור את כל נושא ההתנתקות מול ראש הממשלה ובניו - וזה לא הדבר שצריך להיחקר, זה לא הדבר שצריך להיות נושא לוועדת חקירה, כמו שהשאלות מה עושה שר הביטחון עם ציר פילדלפי ואיך חוקרים את עמרי שרון הן לא נושאים לוועדת החקירה. כל הדברים האלה נעשים על-ידי רשויות החוק בצורה שהחוק מאפשר להם, והם יפעלו בבתי-המשפט ובכל דרך כדי לאכוף את סדרי השלטון והמשפט. 

	לא זאת המטרה של ועדת חקירה. ועדת חקירה צריכה לפעול בכל השטחים האפורים, הבלתי-מוסדרים, של התנהלות שלטונית בלתי תקינה, שכל יום אנחנו שומעים עליה, על טובות ההנאה, על הקשרים הבלתי נסבלים, על צורת המינויים, על מקורבים – כל הדברים האלה צריכים להיחקר. 

	מי צריך לחקור אותם? האם צריכים לחקור אותם חמישה חברי כנסת שאיכשהו התמנו? לא. אני קוראת לוועדת החקירה הזאת להיות ועדת חקירה במסגרת ועדת החוקה, וחבר הכנסת מיקי איתן, שנכנס עכשיו, הוא האיש הראוי לנהל ולהוביל מהלך כזה, יחד עם נציגות של כל חברי הבית בוועדת החוקה של הכנסת, כמו שהיא עושה את החוקה לישראל, היא המקום שבו השחיתות צריכה להיחקר ולהביא המלצות לציבור הישראלי. תודה.
       
היו"ר ראובן ריבלין:
       
       תודה רבה לחברת הכנסת אתי לבני. רבותי, חבר הכנסת ברכה, אתה רוצה לדבר חלק מהזמן? בבקשה. אבל תקצר, בבקשה.
       
מוחמד ברכה (חד"ש-תע"ל):
       
       אני אדבר שלוש דקות.
       
היו"ר ראובן ריבלין:
       
       שלוש דקות זה ארוך, זה בכל מקרה המקסימום שהיית יכול לקבל. בבקשה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אנחנו תומכים בהקמת ועדת חקירה פרלמנטרית לחקירת השחיתויות בממשל במדינת ישראל, אבל הכוונות של המציע הן לא הכוונות שלנו, אף שהן יכולות להיות חופפות בכמה מקומות. 
       
       אני חושב שאחד הדברים שצריך להגדיר בהתחלה הוא, מה נקרא שחיתות. האם שחיתות היא רק העובדה שיחיד שולח יד לקופה הציבורית או לרשות היחיד, או שגם לא יחיד, רשות שולחת יד לכיסיהם של אזרחים ופוגעת בהם, זו גם שחיתות.
       
       במה שנוגע לחבר הכנסת אלדד, יש מקום לבחון למשל איך משרדי ממשלה הרעיפו תקציבים, שלא כחוק, על מה שקרוי מאחזים בלתי חוקיים. זה חלק מהשחיתות שקיימת במדינת ישראל, ודווקא דומני, שאתה והנדל תשתדלו מאוד לחפות עליה. תודה רבה, אדוני.

צבי הנדל (האיחוד הלאומי - ישראל ביתנו):
       
       לא, אני מסכים שיחקרו את זה.

היו"ר ראובן ריבלין:
       
       תודה רבה לחבר הכנסת ברכה. נתתי לו דקה וחצי, הוא הסתפק בדקה. חבר הכנסת הנדל, בבקשה, אדוני. יסיים חבר הכנסת אלדד, אשר יש לו זכות כפולה, גם כמסתייג וגם כמשיב לבקשת הוועדה להסיר מסדר-היום.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, אני רק רוצה להביא דוגמה אחת, וגם לא דוגמה, אלא כמה שאלות, ובזה להסתפק, רק בסוגיה אחת. כשהודיע ראש הממשלה על התוכנית המדינית  שלו, עקירה מחבל-עזה של כל ההתיישבות היהודית, הוא סייג את זה בשני מקומות. הוא אמר: ציר פילדלפי יישאר בידינו ויישובי צפון חבל-עזה יישארו בידינו. זה פרה-היסטוריה, אבל מאחר שזה נוגע לי, אני זוכר כל תג ממה שנאמר בכל שלב. לאחר חודשים לא ארוכים, out of the blue, בלי לדבר על זה, לא היה דיון, שום דבר, פתאום נכללו גם שלושת היישובים בצפון החבל. 
       
       הגיעו אלי כל מיני ידיעות בעניין הזה, לא רציתי לדבר כי לא היתה לי שום הוכחה, אבל הואיל ועכשיו קראתי את זה בתקשורת, גם העולמית וגם בישראל, אני מציע לזכור שיש שאלה כזאת, יש איזה תכנון עם שותפים, עם מעורבות של עורך-דין מאוד ידוע, שהוא יועץ בכיר, להקים קזינו בצפון החבל, כי זה קרוב לאשקלון, וזה היה מאוד נוח. אני מציע שהשאלה הזאת תרחף באוויר, היא הרבה יותר מספקולציה, זה מאוד רציני, והמשקיעים הם חברים מאוד מאוד טובים. תודה.
       
היו"ר ראובן ריבלין:
       
       תודה רבה לחבר הכנסת הנדל. יעלה ויבוא חבר הכנסת אלדד, גם כמסתייג וגם כמשיב. יש לך עשר דקות, חבר הכנסת אלדד. עשר דקות שהן חופפות. עשר דקות לרשות אדוני.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני השר, חברי חברי הכנסת, אתחיל מהסוף, כשהתקיים הדיון בוועדת הכנסת, ראיתי איך מגייסים חברים להפיל את החלטת המליאה הזאת להקים ועדת חקירה, ראיתי את הגיוס, ראיתי את חבר הכנסת עמרי שרון מגיע להצביע, ואמרתי שהוא חייב לפסול את עצמו – זה לא ניגוד עניינים, זה העניין עצמו – אבל הוא לא פסל את עצמו, ואז ראיתי שמגיעים בריצה מחליפים, סגני שרים זה מקרוב באו, זה מקרוב מונו, באים להשיב טובה תחת טובה. איך נקרא לזה? "טובה תחת טובה". הם התגייסו כדי למנוע את חקירת השחיתות שמינתה אותם לסגני שרים. 
       
       יושב-ראש הוועדה ניחן ברגישות אנושית רבה מאוד. רבותי, אינכם מעריכים את מידת הרגישות והתובנה הפסיכולוגית של חבר הכנסת בר-און. הוא מסתכל עלי ושואל: מה חשבת שיקרה כאן? זה המקום שנגמרים החלומות. חברי הכנסת, היום אתם תוכלו להוכיח לרוני בר-און שאתם לא ציניים, שאצלכם לא נגמרו החלומות, שאתכם אי-אפשר לקנות כך, ששחיתות זה דבר שצריך להילחם בו ולא לכרוע ברך לפניו. לא הכול ציני, לא הכול בדיחה, לא הכול למכירה.
       
אלי בן-מנחם (העבודה - מימד - עם אחד):
       
       חבר הכנסת אלדד, מותר לי רק הערה? לא כל סגני השרים מונו, חלק נבחרו בקלפי. אנחנו לא מונינו, נבחרנו.
       
היו"ר ראובן ריבלין:
       
       כן, זה נכון.
       
אריה אלדד (האיחוד הלאומי - ישראל ביתנו):
       
       אני באתי ואמרתי על אלה שבאו לוועדת הכנסת בריצה כדי להפיל את הצעת החוק. עליהם דיברתי.

אבשלום וילן (מרצ-יחד):
       
       אמרת: מונו.
       
היו"ר ראובן ריבלין:
       
       חבר הכנסת בן-מנחם, כל תפקיד שזכית בו, זכית בו בעשר אצבעות ידיך. כל דבר שהשגת עבדת עליו קשה מאוד, אני מעיד.
       
אריה אלדד (האיחוד הלאומי - ישראל ביתנו):
       
       התחושה הציבורית היא תחושה של מיאוס כולל, כי בכל מקום שנוגעים בו, נגעה השחיתות, כמו מגפה – במינויים הציבוריים, לאסוננו בצבא, במשטרה, במינויי מקורבים, בכל המערכות. 
       
       מאז עסקנו בנושא במליאת הכנסת, הגיעו אלי עשרות פניות שונות של אזרחים, ואנשים שיודעים משהו על משהו, והתחילו לספר לי איך פתאום הוקמה גדר ההפרדה, הפרויקט הענקי, ומי מרוויח, אילו מחצבות מרוויחות מהגדר, מי מרוויח מהקרווילות שפתאום נוחתות בניצן - -

יצחק כהן (ש"ס):
       
       מי אישר.
       
אריה אלדד (האיחוד הלאומי - ישראל ביתנו):
       
       - - מי הקבלנים, והביאו לי גזרי עיתונים, איך אייל ארד, אחד מאדריכלי התוכנית הזאת, הוא זה שזוכה במכרז להסביר את התוכנית הזאת. ומה שמדאיג, זה שאנחנו כבר לא צועקים, כל כך התרגלנו לחיות בתוך זה, שאפילו איננו שמים לב שהשחיתות הגיעה עד צוואר.
       
יעקב מרגי (ש"ס):
       
       תגיד לאמנון אברמוביץ'.
       
אריה אלדד (האיחוד הלאומי - ישראל ביתנו):
       
       בדיונים שהתקיימו כאן, גם בוועדה, גם במליאה, הובע החשש שכל העניין הזה של ועדת החקירה לחקר השחיתות לא נועד אלא לטרפד את תהליך ההתנתקות.
       
       נדמה לי שבעניין הזה אין חשש. נדמה לי שכולם כבר מבינים שאין לוחות זמנים חופפים או מתאימים בכלל, והטיעון הזה אינו אלא טיעון דמגוגי, לא על זה תהיה הוועדה. לא את זה היא תחקור ולא את זה היא תוכל למנוע. לצערי, אולי, אבל לא זה הנושא. תפקיד מרכזי יש לכנסת כמפקחת על הרשות המבצעת, כרשות  מחוקקת על הרשות המבצעת, וזה מה שאתם, חברי הכנסת, מתבקשים לעשות היום.

	חברי הכנסת, היום הוא יום ארוך ומייגע, היום האחרון של המושב. נדמה לי שברור לכולנו איפה אנחנו עומדים ומה אנחנו רוצים להשיג. אני קורא לכם לדחות את הצעתה של ועדת הכנסת, להקים ועדת חקירה פרלמנטרית  ולתמוך בהסתייגויות השונות.

היו"ר ראובן ריבלין:
       
       יש הסתייגויות שהן כמובן מנוגדות אחת לשנייה. 
       
       בבקשה, יושב-ראש ועדת הכנסת רוני בר-און. יש גם הודעה ליושב-ראש הקואליציה. חבר הכנסת סער, מה שאתה מבקש להודיע, תודיע באמצעות חבר הכנסת בר-און. סגן היושב-ראש דהאמשה קבע, אני לא רוצה להתערב בקביעותיו. החלטתו היא החלטה.

	בבקשה, חבר הכנסת בר-און.

רוני בר-און (יו"ר ועדת הכנסת):
       
       אדוני היושב-ראש, חברי חברי הכנסת, אני מבקש להשיב רק לגבי טענה אחת שנשמעה פה. אני מבקש להשיב על הטענה שנטענה פה על-ידי חבר הכנסת אריה אלדד - -

היו"ר ראובן ריבלין:
       
       חבר הכנסת אורון וכבוד השר רמון.

רוני בר-און (יו"ר ועדת הכנסת):
       
       - - בקשר לרגישות שלי, כפי שציין חבר הכנסת אלדד, כשאמרתי לו שוועדת הכנסת זה המקום שבו מתנפצים החלומות. 
       
אבשלום וילן (מרצ-יחד):
       
       משפט חזק.

היו"ר ראובן ריבלין:
       
       אני חשבתי - בממשלה.

רוני בר-און (יו"ר ועדת הכנסת):
       
       בדרך אל הממשלה. 
       
היו"ר ראובן ריבלין:
       
       ראש הממשלה אומר שאנחנו מוותרים על חלומות. 
       
רוני בר-און (יו"ר ועדת הכנסת):
       
       גדעון, מה אתם מוסיפים?

יצחק כהן (ש"ס):
       
       מה זה?
       
היו"ר ראובן ריבלין:
       
       לא, לא. יושב-ראש ועדת הכנסת, הדבר בלתי אפשרי. שלח לו פתקה. רבותי, זה לא יכול להיות. הכנסת היא לא תוכנית "כבקשתך". זה לפחות כמו הוועדה.

רוני בר-און (יו"ר ועדת הכנסת):
       
       התשובה לחבר הכנסת אלדד בעניין הזה באה לאחר שחבר הכנסת אלדד היה נדהם כולו מזה שהמתבטאים, חברי הכנסת שהתבטאו בוועדה, התבטאו בדרך שלפי דעתו היתה פוליטית. ואז הוא אמר, בתמימות מעושה, "ואני חשבתי שההחלטות הן לגופו של עניין, ולא פוליטיות". אמרתי לו שהגיע הזמן שהחלומות, גם שלו, יתנפצו בוועדת הכנסת. 
       
       כך או כך, אדוני היושב-ראש, חברי חברי הכנסת, בתוקף הסמכות שיש לי על-פי סעיף 97ז - -

יצחק כהן (ש"ס):
       
       חיים רמון, לאן אתה הולך?

השר חיים רמון:
       
       לשום מקום, אל תדאג.

רוני בר-און (יו"ר ועדת הכנסת):
       
       - - יכולתי לבקש כרגע מהכנסת - -  

יצחק כהן (ש"ס):
       
       - - - 

היו"ר ראובן ריבלין:
       
       חבר הכנסת יצחק כהן. בבקשה, אדוני.

רוני בר-און (יו"ר ועדת הכנסת):
       
        - - להרשות לי למשוך את ההצעה של ועדת הכנסת ולהחזיר את העניין לדיון בוועדת הכנסת. אני לא רוצה לגרום בזבוז זמן לוועדת החקירה, אם היא תקום. אני מודיע כאן, מכוח הסמכות שלי כיושב-ראש ועדת הכנסת, שאני מבקש שלא להעמיד להצבעה את ההמלצה להסיר מסדר-היום את ההצעה של חבר הכנסת אריה אלדד, לקבל את המלצת ועדת הכנסת לעניין הצ'רטר של הוועדה, לעניין הרכב הוועדה, וכמובן להצביע על כל יתר ההסתייגויות.

היו"ר ראובן ריבלין:
       
       חבר הכנסת אלדד, זה לא ניתן לשיקול דעתך. ועדת הכנסת חזרה בה מהתנגדותה להקמת הוועדה. 

מוחמד ברכה (חד"ש-תע"ל):
       
       יושב-ראש הוועדה לא יכול לסתור את הדיון של הוועדה.

היו"ר ראובן ריבלין:
       
       יושב-ראש הוועדה, האם ועדת הכנסת הצביעה להסיר מעל סדר-היום?

זהבה גלאון (מרצ-יחד):
       
	כן.

היו"ר ראובן ריבלין:
       
       אדוני יושב-ראש הוועדה, האם החלטת הרוב בוועדת הכנסת היתה להסיר מסדר-היום?

זהבה גלאון (מרצ-יחד):
       
       כן.

היו"ר ראובן ריבלין:
       
       החלטת הוועדה היתה להסיר מעל סדר-היום את ההצעה שנתקבלה על-ידי המליאה בדבר הקמת ועדת חקירה?

רוני בר-און (יו"ר ועדת הכנסת):
       
       אכן כן. אדוני היושב-ראש, ירשה לי להשלים את התשובה שלי. אכן כן, זאת היתה החלטת ועדת הכנסת, ואני כאן, כשאני מציג את החלטת ועדת הכנסת, אני מבקש מהכנסת להצביע נגד הסרת הצעת ההחלטה של אריה אלדד מסדר-היום.

היו"ר ראובן ריבלין:
       
       הבנתי. חבר הכנסת גורלובסקי, אני מבקש לא לנהל שיחות במליאה. חברת הכנסת גלאון וחבר הכנסת ברכה, אני מאוד מודה לכם על הערתכם. אנחנו מצביעים אם להסיר או לא להסיר. חבר הכנסת יצחק כהן, נא לצאת מהאולם אם מדברים בטלפון. רבותי, זה לא הפקר.
       
       רבותי חברי הכנסת, אנחנו הולכים עכשיו להצביע אם להסיר או לא להסיר מעל סדר-היום. הואיל ולי אין זכות דיבור, אני מודיע שבלי לנקוט עמדה לגופו של עניין, אני נגד כל הקמת ועדת חקירה שמגמתה אינה עניין שבאמת הכנסת צריכה לחקור אותו ונמצא בסמכות רשויות אחרות. עכשיו תעשו מה שאתם רוצים.

שר התחבורה מאיר שטרית:

       אדוני, תסביר איך אני  מצביע בעד להסיר את ההצעה מסדר-היום. איך אני מצביע - בעד או נגד?

היו"ר ראובן ריבלין:
       
       חבר הכנסת ברכה וחברת הכנסת גלאון, הצעת ועדת הכנסת היתה להסיר מסדר-היום. אני מצביע על החלטת ועדת הכנסת. מי שרוצה לתמוך בהחלטת ועדת הכנסת, דהיינו להסיר, מצביע בעד. מי שמתנגד - מצביע נגד.  רבותי, ברור לכם?
       
קולט אביטל (העבודה - מימד - עם אחד):
       
       לא ברור.

היו"ר ראובן ריבלין:
       
       לא ברור, ללכת לקורס. בעד - זה להסיר. נגד - לא להסיר. מי שמצביע בעד, הוא בעד להסיר מעל סדר-היום את הצעתו של חבר הכנסת אלדד. מי שמצביע נגד, מבקש לקיים את הוועדה. חברי הכנסת, כל מי שלא מבין שיבקש בפעם הבאה שלא יבחרו אותו לכנסת. אלה ההצבעות. חברי הכנסת, תודה רבה, לשבת.

קריאות:
       
       - - -

דני יתום (העבודה - מימד - עם אחד):
       
       סליחה - - -

היו"ר ראובן ריבלין:
       
       שב במקומך, אל תבוא אלי. 

דני יתום (העבודה - מימד - עם אחד):
       
       אבל לא דיברתי. 

היו"ר ראובן ריבלין:
       
       אני מתנצל. 

דני יתום (העבודה - מימד - עם אחד):
       
       אבל לא קראת לי לדבר. 

היו"ר ראובן ריבלין:
       
       קראו, קראו, קראו לדבר.

דני יתום (העבודה - מימד - עם אחד):
       
       אז אני מבקש לדבר, לא קראו לי. 

היו"ר ראובן ריבלין:
       
       קראו לדבר. תם הדיון. קראו לדבר, דני. 

דני יתום (העבודה - מימד - עם אחד):
       
       אבל הייתי באולם. 

היו"ר ראובן ריבלין:
       
       אבל קראו לדבר. לחיים אורון קראתי לדבר עוד פעם. 

דני יתום (העבודה - מימד - עם אחד):
       
       אני הייתי פה ולא קראת - - -

היו"ר ראובן ריבלין:
       
       מה אני יכול לעשות. קראו לך. 

קריאות:
       
       - - -

היו"ר ראובן ריבלין:
       
       קראו לך, תשאל את חיים אורון. קראו לך, דהאמשה קרא. חברי הכנסת. 

אריה אלדד (האיחוד הלאומי - ישראל ביתנו):
       
       אדוני היושב-ראש - - -

היו"ר ראובן ריבלין:
       
       יש פה התפרעות. תם הדיון. 

אריה אלדד (האיחוד הלאומי - ישראל ביתנו):
       
       לא דיון. אני מבקש - - -

היו"ר ראובן ריבלין:
       
       יש שלושה צבעים בהצבעה. מי שמצביע ירוק רוצה להסיר מסדר-היום; מי שמצביע אדום רוצה לקיים את ההחלטה של הכנסת; מי שלוחץ צהוב הוא נמנע. 

קריאות:
       
       - - -

היו"ר ראובן ריבלין:
       
       מה קרה? האורות לא עובדים אצלך? רבותי, מי שמצביע בעד - מצביע בעד להסיר מסדר-היום את ההצעה של חבר הכנסת אלדד; מי שמצביע נגד הוא בעד להשאיר אותה. זה הכול. 
       
       חברי הכנסת, נא לשבת. אני מפעיל את ההצבעה. ובכן, מי בעד הצעת ההחלטה של הוועדה להסיר מסדר-היום, מי נגד? נא להצביע. 

הצבעה מס' 38
       
בעד הצעת ועדת הכנסת - 13
נגד - 46
נמנעים - 1
הצעת ועדת הכנסת להסיר מסדר-היום את ההצעה להקים ועדת חקירה פרלמנטרית בנושא גילויי השחיתות בממשל במדינת ישראל, לא נתקבלה.

היו"ר ראובן ריבלין:
       
       13 בעד, 46 נגד,  נמנע אחד. אני קובע שהצעת הוועדה לא נתקבלה, ולכן אני עובר לבקשה השנייה של הוועדה, וזה לדון ולהצביע על ההסתייגויות. ועכשיו אנחנו מתחילים בהסתייגויות, ואני מסביר כל הסתייגות כדי שלא תהיינה אי-הבנות. 
       
       ההסתייגות הראשונה - - -

שר התחבורה מאיר שטרית:
       
       אדוני - - -

היו"ר ראובן ריבלין:
       
       כבוד השר שטרית, תרשו לי לנהל את הישיבה. חבר הכנסת אלדד, אתה מסיר?

אריה אלדד (האיחוד הלאומי - ישראל ביתנו):
       
       מסיר.

היו"ר ראובן ריבלין:
       
       תודה רבה. הלאה. חבר הכנסת מאיר פרוש - אינו נוכח. הרכב הוועדה - יש לנו שתי הצעות. לא, הצעתו של מאיר פרוש אינה כאן. יש לנו רק הצעתם של חברי הכנסת אלדד, בנימין אלון. להסיר?

קריאות:
       
       - - -

זהבה גלאון (מרצ-יחד):
       
       לא, לא - - -

היו"ר ראובן ריבלין:
       
       רבותי, יש לנו רק שתי הצעות פה. יש לנו כרגע שתי הצעות.

זהבה גלאון (מרצ-יחד):
       
       - - -

היו"ר ראובן ריבלין:
       
       חברת הכנסת זהבה גלאון. מה, אתם רוצים הפסקה?

זהבה גלאון (מרצ-יחד):
       
       הוא לא מבין. 

היו"ר ראובן ריבלין:
       
       שבו, אני אסביר לו. 

קריאות:
       
       - - -

היו"ר ראובן ריבלין:
       
       חברי הכנסת, לפנינו שתי הצעות בלבד, שכן חבר הכנסת פרוש אינו נוכח. האחת היא שהרכב הוועדה יהיה: יולי אדלשטיין, נסים דהן, איוב קרא, אריה אלדד, משה כחלון, רשף חן, דני יתום, זהבה גלאון ועזמי בשארה; או ועדת חוקה, חוק ומשפט. 

יעקב אדרי (הליכוד):
       
       צריך לחקור את התנהלות חברי הכנסת - - -

היו"ר ראובן ריבלין:
       
       ובכן, רבותי, יש שתי הסתייגויות. ברכה, בסדר? חיים אורון, בסדר? אני לא שומע שם. 


קריאות:
       
       - - -

היו"ר ראובן ריבלין:
       
       חבר הכנסת סער, אני מתחיל את ההצבעה. קיימות שתי הסתייגויות, נכון? יושב-ראש הוועדה. קיימות שתי הסתייגויות לפנינו כרגע, והן רק להרכב הוועדה: אחת של חבר הכנסת אלדד, המציע את יולי אדלשטיין - יושב-ראש, נסים דהן, איוב קרא, אריה אלדד, משה כחלון, רשף חן, דני יתום, זהבה גלאון ועזמי בשארה, או את הצעת רשף חן, המסמיכה את ועדת החוקה. אלה שתי ההצעות. 

רוני בר-און (יו"ר ועדת הכנסת):
       
       - - -

קריאות:
       
       - - -

חיים אורון (מרצ-יחד):
       
       אדוני היושב-ראש, יש שלוש הצעות: הצעת הוועדה ושתי הסתייגויות. 

גדעון סער (הליכוד):
       
       רובי, יש הצעת הוועדה. 

היו"ר ראובן ריבלין:
       
       נכון. אתם צודקים, בשביל זה שאלתי אותך. רבותי חברי הכנסת, לפנינו הצעת הוועדה, שעליה יש שתי הסתייגויות. הצעת הוועדה היא אחרי שנדחה את ההסתייגויות. 

אבשלום וילן (מרצ-יחד):
       
       אם נדחה - - -

היו"ר ראובן ריבלין:
       
       אני אמרתי לך משהו? אם לא נקבל, רשאי בר-און לבוא ולמשוך את זה. חבר הכנסת סער, השר הרצוג, סנה - תנו לעבוד.
       
קריאות:
       
       - - -

היו"ר ראובן ריבלין:
       
       רבותי, אני אכריז על הפסקה, אני אקיים את הישיבה בעוד שלוש שעות, אני מודיע לכם. רבותי, אני עובר להצבעה. ההסתייגות הראשונה – אם ההסתייגויות לא מתקבלות, מתקבלת הצעת הוועדה. 
       
	ובכן, רבותי חברי הכנסת, ההסתייגות הראשונה להרכב הוועדה היא הסתייגותם של אריה אלדד וקבוצתו. 

אריה אלדד (האיחוד הלאומי - ישראל ביתנו):
       
       מסיר.

היו"ר ראובן ריבלין:
       
       מסיר. האם רשף חן מסיר? 

רשף חן (שינוי):
       
       לא. 

היו"ר ראובן ריבלין:
       
       לא מסיר. אתה מבקש שהוועדה תהיה ועדת חוקה, חוק ומשפט. 

רשף חן (שינוי):
       
       נכון. 

היו"ר ראובן ריבלין:
       
       תודה. יש לנו הסתייגות אחת, להרכב הוועדה, לא כהצעת הוועדה, אלא הסתייגותו של רשף חן - לקיים את הרכב הוועדה כך שתהיה זהה להרכב ועדת החוקה, חוק ומשפט. 

זהבה גלאון (מרצ-יחד):
       
       - - -

היו"ר ראובן ריבלין:
       
       חברת הכנסת זהבה גלאון, אני קורא לך לסדר פעם ראשונה.

זהבה גלאון (מרצ-יחד):
       
       אדוני, אפשר הערה לסדר?

היו"ר ראובן ריבלין:
       
       שום הערה. לשבת. פה זה לא קרקס. לשבת. 

קריאות:
       
       - - -

היו"ר ראובן ריבלין:
       
       אני מצביע מי בעד הצעת רשף חן, מי נגד? נא להצביע. 

הצבעה מס' 39
       
בעד ההסתייגות של חבר הכנסת רשף חן - 28
נגד - 23
נמנעים - 1
ההסתייגות של חבר הכנסת רשף חן נתקבלה.

היו"ר ראובן ריבלין:
       
       בעד הצעת רשף חן, ולפיה יושב-ראש ועדת החוקה, חוק ומשפט - - -

שר התחבורה מאיר שטרית:
       
       - - -

קריאות:
       
       - - -

היו"ר ראובן ריבלין:
       
       אדוני, מה אתה עושה לי. לא. זאת החלטת הכנסת. אדוני הוא חבר כנסת. היית משיג רוב - - - אני אתן לך לדבר. 
       
       הצעת רשף חן נתקבלה. אדוני יושב-ראש הוועדה, האם להצביע על הצעת הוועדה, עם ההסתייגות שנתקבלה?

מיכאל איתן (הליכוד):
       
       אני מבקש דקה. 

היו"ר ראובן ריבלין:
       
       בבקשה, רק אחרי שאני אשאל אותו. 

מיכאל איתן (הליכוד):
       
       זה מתחיל להיות קצת מוגזם - - -

היו"ר ראובן ריבלין:
       
       אני מודיע שההסתייגות נתקבלה. 

חיים אורון (מרצ-יחד):
       
       הוא לא יכול למשוך, זה לא חוק. 

היו"ר ראובן ריבלין:
       
       הוא לא יכול למשוך כלום, רק - - -

חיים אורון (מרצ-יחד):
       
       הוא לא יכול למשוך - - -

היו"ר ראובן ריבלין:
       
       את זה נברר אחר כך 

קולט אביטל (העבודה - מימד - עם אחד):
       
       לא יכולים להכריח אותו - - -

רוני בר-און (יו"ר ועדת הכנסת):
       
       - - - 
       
היו"ר ראובן ריבלין:
       
       אין ויכוח. 

רוני בר-און (יו"ר ועדת הכנסת):
       
       תודה רבה, אני רמזים מבין. 

היו"ר ראובן ריבלין:
       
       ודאי, איזו שאלה. ברגע שהוא היה מבקש למשוך, הייתי שואל האם יש מישהו שמתנגד.
       
       בבקשה, חבר הכנסת, אשר הוטלה עליך היום משימה כבדה.

מיכאל איתן (הליכוד):
       
       אדוני היושב-ראש, אני רוצה להביא לידיעת הכנסת - במהלך חודש אוגוסט נקבעו כבר 23 ישיבות לוועדת החוקה. 

קריאות:
       
       - - -

מיכאל איתן (יו"ר ועדת החוקה, חוק ומשפט):
       
       23 ישיבות. אני מצטער מאוד, אף אחד לא דיבר אתי. לא דיברו אתי מראש. אני מודה על הכבוד ועל האמון בוועדת החוקה, אני לא יודע איך נוכל לבצע את המהלך הזה. 
       
       זאת התגובה שלי, נכון לשנייה הזאת. איך יוצאים מהפלונטר הזה - אני לא יודע, אבל אם מתייחסים ברצינות, אז צריך לחשוב גם על ההיבט של היכולת לספק את הסחורה.

אבשלום וילן (מרצ-יחד):
       
       זה היית צריך להגיד למקבלי הקומבינות - - -

היו"ר ראובן ריבלין:
       
       תודה רבה. יושב-ראש ועדת הכנסת, בשום שכל ודעת, לא מבקש שום בקשה. ברור לי כשמש, אפילו לא חשבתי אחרת. 
       
       רבותי חברי הכנסת, אנחנו מצביעים על החלטת הוועדה. אדוני יושב-ראש הוועדה, מצביעים על החלטת הוועדה, לרבות ההסתייגות שנתקבלה.

רוני בר-און (יו"ר ועדת הכנסת):
       
       לא - - -

היו"ר ראובן ריבלין:
       
       בבקשה. 

אבשלום וילן (מרצ-יחד):
       
       המקמבן בקומבינתו נופל.
     
רוני בר-און (יו"ר ועדת הכנסת):
       
       אדוני היושב-ראש, מרגע שחבר הכנסת אריה אלדד הוריד את הסתייגותו, הרי שאין הסתייגות לעניין הצ'רטר של הוועדה, כפי שקבעה ועדת הכנסת. נשאר אפוא להצביע על הצ'רטר של ועדת הכנסת, כפי שקראתי אותו בפניכם, על הצ'רטר של ועדת החקירה כפי שנקבע בוועדת הכנסת, על התפקידים, על הסמכות לזמן מוזמנים ולקבל מידע, ומובן שכל החבילה הזאת הולכת לוועדת החוקה, חוק ומשפט. כרגע, זה בדיוק המצב.
       
היו"ר ראובן ריבלין:
       
       נכון  מאוד. חבל על הזמן. זה המצב. כלומר, אתה מאשר את  - - - 
       
אבשלום וילן (מרצ-יחד):
       
       המקמבן בקומבינתו נופל.
       
היו"ר ראובן ריבלין:
       
       חבל על הזמן. חבר הכנסת וילן, מה המרץ הזה שתקף אתכם ביום האחרון? אם הייתם מאפשרים לנו, אתמול, למשל, לעבוד, לא עד 24:00 בלילה אלא עד 22:00, חצי מהעבודה היינו עושים.
       
אבשלום וילן (מרצ-יחד):
       
       כשמנו כן אנחנו.
       
היו"ר ראובן ריבלין:
       
       אבל, יש לרבים מחברי הכנסת התחייבויות אחרות בימי הכנסת.
       
צבי הנדל (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       רבותי, למי שלא מבין - אין דיבורים. נא לשבת. חבר הכנסת הנדל, אני בהצבעות, ואין דיבורים יותר.
       
       כדי להסיר כל ספק מלב, שכן הפרוטוקול לא יכול להבין את סערת הרוחות שפקדה אותנו, אנחנו מצביעים על הצעת ההחלטה של ועדת הכנסת א' וב' כפי שהן וג' הרכב הוועדה - ועדת החוקה, חוק ומשפט.
       
שאול יהלום (מפד"ל):
       
       - - -
       
היו"ר ראובן ריבלין:
       
       לא, אין שום צורך. נא לשבת.
       
שאול יהלום (מפד"ל):
       
       זה מנוגד לתקנון.
       
היו"ר ראובן ריבלין:
       
       בסדר. אז, ועדת הפרשנות.
       
שאול יהלום (מפד"ל):
       
       רק רגע - - -
       
היו"ר ראובן ריבלין:
       
       אני לא רוצה יותר לשמוע. כולכם חכמי משפט - - -
       
שאול יהלום (מפד"ל):
       
       חבר הכנסת אלדד הוא לא חבר. הוא - - -
       
היו"ר ראובן ריבלין:
       
       הוא יצורף. אם החוק מאפשר את זה, אני אומר לכם - - - אני מודיע לכם: בהתאם לחוק ולתקנון הכנסת, שהוא ברמת חוק, חבר המציע את הקמת ועדת החקירה הוא חבר אקס-אופיציו, בכל פורום שיהיה. ועדת החוקה, חוק ומשפט של הכנסת יושבת כוועדת חקירה לעניין זה, ואליה מצורף חבר הכנסת אלדד, על-פי תקנון הכנסת.

שאול יהלום (מפד"ל):
       
       כתוב "בלבד". אם הוא לא חבר, ההצעה - - -
       
היו"ר ראובן ריבלין:
       
       חבר הכנסת, תודה רבה. אתה תעביר זאת לוועדת הפרשנות.
       
רוני בר-און (הליכוד):
       
       - - -
       
שאול יהלום (מפד"ל):
       
       - - -
       
היו"ר ראובן ריבלין:
       
       תעביר את זה לפרשנות. חבר הכנסת יהלום, תודה רבה על תרומתך. חבר הכנסת יהלום, אני קורא אותך לסדר.
       
       רבותי, נא להצביע: א' וב' - כהצעת הוועדה, וג' - ועדת החוקה, שאליה מצורף חבר הכנסת אלדד. מי בעד? מי נגד? מי נמנע?
       
הצבעה מס' 40
       
בעד הצעת ועדת הכנסת - 46
נגד - 7 
נמנעים - 6  
 הצעת ועדת הכנסת להקים ועדת חקירה פרלמנטרית בנושא גילויי השחיתות בממשל 
במדינת ישראל נתקבלה.
       
היו"ר ראובן ריבלין:
       
       בעד - 46, נגד - 7 ונמנעים - 6. אני קובע שהצעת ועדת הכנסת להקים ועדת חקירה פרלמנטרית בנושא גילויי השחיתות בממשל במדינת ישראל נתקבלה בחלקה, ואליה צורפה ההסתייגות שנתקבלה והפכה לחלק מהחלטת הוועדה. תודה רבה.

חיים אורון (מרצ-יחד):
       
       ונולדה כנפל.
       
היו"ר ראובן ריבלין:
       
       זו כבר פרשנות.
       
       בלי כל ספק, אם לא היה ברור, ועדת החקירה הפרלמנטרית היא ועדת החוקה וחבר הכנסת אריה אלדד.
       
קריאה:
       
       - - -
       
היו"ר ראובן ריבלין:
       
       לא. אז, היועצים המשפטיים יפנו ויראו מה משמעותה של ועדת חקירה פרלמנטרית כפי שהיא כתובה בתקנות המחייבות ועדת חקירה פרלמנטרית.
       
שאול יהלום (מפד"ל):
       
       - - -
       
היו"ר ראובן ריבלין:
       
       בוודאי ובוודאי.
       
שאול יהלום (מפד"ל):
       
       אדוני, הסעיף - - -
       
היו"ר ראובן ריבלין:
       
       לך לוועדת פירושים ותפסול את כל הכנסת. מה אתה רוצה? אני לא נמצא פה כשופט בית-המשפט העליון בהרכב המלא של בית-המשפט. זו החלטתי, ויש ועדת פרשנות ואידך זיל גמור. יש פה שתי הוראות, שכל אחת בעניינה. לכן, אני בא וקובע, ששתי הוראות החוק קיימות וועדת החוקה היא ועדת החקירה הפרלמנטרית בשבתה כוועדת החקירה הפרלמנטרית, ואליה מצורף המציע שהוא חבר הכנסת אריה אלדד, לפי התקנות המתייחסות לוועדת חקירה פרלמנטרית. נקודה.

       
הצעת חוק שיפוט בענייני התרת נישואין (מקרים מיוחדים וסמכות בין-לאומית) 
(תיקוני חקיקה), התשס"ה-2005
[מס' מ/12; "דברי הכנסת", כרך 199, עמ' 10073; מושב ראשון, חוב'  י"ג, עמ'; מושב שלישי, חוב' י"ד, כ"ד, כ"ה, עמ'  .]
 (קריאה שנייה וקריאה שלישית)
       
היו"ר ראובן ריבלין:
       
       הצעת חוק בתי-המשפט לעניינים מינהליים.
       
קריאה:
       
       לא.
       
היו"ר ראובן ריבלין:
       
       עתה, הצעת חוק שיפוט בענייני התרת נישואין (מקרים מיוחדים וסמכות בין-לאומית) (תיקוני חקיקה), התשס"ה-2005. יש לנו פה גם הרבה הסתייגויות.
       
שר התחבורה מאיר שטרית:
       
       - - -
       
היו"ר ראובן ריבלין:
       
       לא. אנחנו כבר שינינו את זה לפני שעה וחצי. מה נעשה? הודענו. היום, זה יום שהכנסת החליטה שכל המושב יתרכז בו. מה אעשה?
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אולי הכנסת מתכבדת בנעילת המושב והכנס בכך שאנחנו מביאים הצעת חוק שהיתה סלע מחלוקת שקשה היה להאמין שאפשר יהיה להתגבר עליו. זו הצעת חוק שנוגעת להתרת נישואין ולחוק בתי-הדין הרבניים. הצעת החוק הזאת התגלגלה בוועדת החוקה מאז נובמבר 2002, כאשר קיימנו ישיבות פעם אחר פעם והיה נדמה שהגענו לסיכומים, ועוד דבר  השתבש ועוד הפעם היתה אי-הסכמה ועוד הפעם מחדש היו ישיבות, והיה נדמה שאי-אפשר להגיע, בשום פנים ואופן, לשום הסכמה. רק לאחר 12 ישיבות, שהשתרעו על פני חודשים רבים וארוכים, הגענו, לפני כמה ימים, למסקנה שאנחנו נביא את ההכרעה למליאה, עם חילוקי הדעות שהיו בוועדה. את זה עשינו על-ידי הבאת הנוסח עם שתי גרסאות: גרסה אחת שהיתה לה תמיכה, נאמר כך, של החוגים הדתיים, וגרסה שנייה שתמכו בה הגופים הליברליים- החילוניים.
       
       לפני כמה ימים התכנסה סיעת הליכוד והיתה צריכה לקבוע את עמדתה. בעקבות החלטות של סיעת הליכוד התקיימו מגעים נוספים. טוב, אני לא יכול להגיד זאת כיושב-ראש ועדה ולא כרגע, אז אגיד זאת באנדרסטייטמנט: הליכוד היה צריך, גם מסיבותיו שלו, לחפש דרך של פשרה. נעשו מאמצים קדחתניים לגשר בין חברי הכנסת ממרצ וממפלגת העבודה ושינוי לבין חברי הכנסת מש"ס, יהדות התורה על כל פלגיה והמפד"ל על כל פלגיה. אולי קרה איזה נס, שהבוקר, ממש בדקה ה-90, הצלחנו להגיע לנוסחה מוסכמת. משכנו את החוק חזרה, גיבשנו את הנוסחה המוסכמת, ואני עכשיו מביא לכם את החוק לאישור, לאחר שהוא עבר פה-אחד עם התיקונים שלו בוועדת החוקה, חוק ומשפט. אני מבקש מהכנסת לאשר אותו.
       
       במה דברים אמורים? הצעת החוק הזאת כוללת שני חלקים שיש ביניהם זיקה קטנה, אבל מבחינה עניינית הם שונים ונפרדים. בחלק הראשון מדובר על קביעת הפורום שבו אפשר יהיה לדון בשאלה מה הפורום שקובע את התרת הנישואין, ותיכף אסביר מה זה. הצעת החוק, בחלקה השני, מסתמכת על יוזמת חבר הכנסת יצחק לוי, שיחד עם חוגים נוספים בא לסייע לפתרון בעיית העגונות, ואת זה הוא עשה על-ידי הצעת חוק שהיתה בה הרחבה של סמכויות בתי-הדין הרבניים.
       
       בחלק הראשון של החוק, שמתקן את חוק התרת הנישואין, אנחנו באים לפשט את ההליכים שקובעים מי יתיר נישואין, כאשר מדובר לא בשני בני-זוג אשר שייכים לעדה דתית מוכרת במדינת ישראל, שאז זה ברור. החוק קובע שכאשר שני בני-זוג שייכים לאחת מהעדות הדתיות המוכרות, בית-הדין המוסמך הוא בית-הדין של עדתם. ולגבי היהודים, נישואין וגירושין של יהודים – בבית-הדין הרבני.
       
       המצב משתבש כאשר רק אחד מבני-הזוג הוא בן העדה, ואילו השני, או שהוא בן עדה אחרת, או שלחלופין  חסר דת או משתייך לעדה דתית לא מוכרת במדינת ישראל. הפרקטיקה היתה, שעל מנת להתיר נישואין של אדם כזה, מאחר שהחוק הישראלי מסדיר את הנושא דרך בתי-הדין הדתיים, במקרה של זוגות מעורבים, "מקרים מיוחדים" נקרא להם, היה עובר העניין לנשיא בית-המשפט העליון, שהיה צריך לקבוע באיזה בית-דין יתירו את הנישואין המיוחדים. 
       
       נשיא בית-המשפט העליון היה שולח בקשה לבתי-הדין הנוגעים בדבר לקבוע מה לדעתם הפורום המוסמך להתיר את הנישואין. אני לא רוצה להיכנס לכל הסיבוכים שקשורים בכך, אבל על מנת לסבר את האוזן אני אומר, שאם בוחרים פורום לא נכון, יכולים להביא לכך שאדם ייכנס או למצב של ביגמיה, או לפחות למצב שמבחינה העדה הדתית שאליה הוא משתייך, הוא ייחשב נשוי, אף שהוא קיבל התרת נישואין. אחרת יכול להיות שנישואיו לא מוכרים ויותרו פעם נוספת שלא לצורך.
       
       לאחר שנשיא בית-המשפט העליון שולח את ההפניה לבתי-הדין הנוגעים בדבר, או לבית-הדין הנוגע בדבר - אם מדובר באדם שאינו שייך לעדה דתית מוכרת, אין לו למי לשלוח, אבל אם אלה שתי עדות דתיות מוכרות, הוא שולח לשתיהן - מחליט נשיא בית-המשפט העליון מי יהיה הפורום שמתיר את הנישואין.
       
       בשנים האחרונות, כתוצאה מהעלייה מברית-המועצות לשעבר, מספר הפניות לנשיא בית-המשפט העליון גבר והלך. הוא מגיע לאלפים בכל שנה. מצטבר אצלו תור גדול ואנשים שזקוקים לשירות האלמנטרי שמדינה צריכה לתת לתושביה, להתיר את נישואיהם, מחכים ומחכים. אולי לא בהיסטריה, אבל הם מחכים ומחכים. צריך לפתור את הבעיה. 
       
       החוק קבע מנגנון והסדרים שעל-פיהם הדבר הזה ייעשה, שלא באמצעות נשיא בית-המשפט העליון, אלא באמצעות בתי-המשפט למשפחה. הוא קבע הסדרים ואיזונים שבהם סמכויות בית-הדין הרבני, בתי-הדין הדתיים לא ייפגעו, וקבע מגבלות מסוימות. שזו מטרת החוק. אנחנו מקווים שבעזרת החוק הזה נצליח לקצר את התור של אותם אלפי מקרים שממתינים לקביעת הפורום  שיתיר להם את הנישואין. אחר כך הם יצטרכו להתחיל בתהליך התרת הנישואין.
       
       הנקודה השנייה היא קביעת הזיקה לעניין סמכות השיפוט הבין-לאומית לאותם מקרים המיוחדים שהגדרתי קודם. לצערנו, היום אין קביעה של כללי זיקה, ומדינת ישראל, כחלק מהקהילייה הבין-לאומית, לא יכולה לתפוס סמכות על כל אדם בכל מקרה. יש אמנה בין-לאומית, שאנחנו אומנם לא חתומים עליה אבל מקבלים את עקרונותיה, שקובעת מתי מדינות יכולות לקבל זיקה לשיפוט בענייני מעמד אישי. הצעת החוק בנקודה הזאת קובעת את הזיקה לעניין הסמכות בהתאם לאותה אמנה.
       
       נקודה שלישית נוגעת למתן פתרון להתרת נישואין בישראל של בני-זוג נוצרים. יש בעיה מסוימת בקביעת זיקה וסמכות של בית-הדין של העדה הנוצרית. אנחנו מתקנים את זה כאן. דרך התרת הנישואין של הזוגות המיוחדים, הזוגות הנוצרים שאינם נכנסים ישירות לסמכות בית-הדין הנוצרי, יוכלו להשתמש במנגנון הזה על מנת שגם הם יוכלו להתיר את נישואיהם בישראל.
       
       אלה שלושה נושאים שלא היו במחלוקת והגענו עליהם להסכמה זה תקופה ארוכה. אלא מה? בא נושא נוסף, ביוזמתו הברוכה של חבר הכנסת יצחק לוי, שאני רוצה לשבח אותו. ראיתי את חבר הכנסת יצחק לוי במצבים שהיה לו מאוד קשה, כאשר הוא נקרע בין המחויבות האישית שלו לפתור את בעיית העגונות, וראית שזה עולה לו בבריאות. שהוא מוכן לעשות כל מאמץ על מנת לקדם את הפתרון, ולפעמים המאמץ הזה היה כרוך גם בהתעמתות מסוימת עם בתי-הדין הרבניים, או עם מי שייצג אותם, אם כי אני רוצה לומר, בסופו של דבר, הוא לא חצה קווים אדומים, לא מבחינה זאת ולא מבחינה זאת. אבל, אני משבח אותו על המסירות וההליכה בדרך לפתרון בעיה אנושית שהיא בעיית העגונות. 

יוסף לפיד (שינוי):
       
       צריך לבטל את כל החוקים האלה, זאת התשובה.
       
מיכאל איתן (יו"ר ועדת החוקה, חוק ומשפט):
       
       חבר הכנסת לפיד, אני חושב שדווקא היום, אנשי סיעתך, כאשר הם ראו את הבעיות שעומדות על הפרק, וחברת הכנסת יולי תמיר, בשם מפלגת העבודה וחברת הכנסת זהבה גלאון עם יצחק לוי, ישבו ביחד כולם, חיפשו דרך לפתור את בעיית העגונות, באופן שכל אחד יוכל לעשות ויתור מסוים; לא בשיטה של בוא לא נכבד זה את זה, אלא בוא נכבד זה את זה ונעשה את המקסימום שאנחנו יכולים מבחינת מצפוננו.
       
       איש לא ויתר על מצפונו, ובכל אופן מצאנו נוסחת קסם שרשף חן ויצחק לוי וחבר הכנסת משה גפני, שגם הוא לחץ ונלחם למען העניינים שלו, לרבות נציגים של בית-הדין הרבני, לרבות נציגים של התנועה הרפורמית, של הנשים העגונות. בכל אופן, במאמץ, אבל ברצון טוב מצאנו פשרה. 
       
שאול יהלום (מפד"ל):
       
       לפיד לא יבין זאת.
       
יוסף לפיד (שינוי):
       
       לפיד יצביע בעד החוק הזה כיוון שזאת פשרה. אבל עצם העובדה שיש במדינה עגונות במאה ה-21 - זה אבסורד, מדינה יהודית.
       
קריאה:
       
       לבן הקדים אותך, הוא ביקש לעקור את הכול. 

זבולון אורלב (מפד"ל):
       
       אפשר לקצר. 
       
מיכאל איתן (יו"ר ועדת החוקה, חוק ומשפט):
       
       אני מקצר. חבר הכנסת זבולון אורלב, אתה בטח תרצה לדעת מה הפשרה, או שאני לא צריך להגיד אותה. 
       
זבולון אורלב (מפד"ל):
       
       אין צורך.
       
מיכאל איתן (יו"ר ועדת החוקה, חוק ומשפט):
       
       אני אומר רק במשפט אחד. החלק השני של החוק מדבר על הרחבת סמכות השיפוט של בתי-הדין הרבניים לדון בתביעות לגירושין של בני-זוג יהודים שנישאו כדין תורה, לפי אותה הרחבה של זיקות בין-לאומיות שלא היה להם עד היום שום סמכות לגביהן. 

       בעניין הזה, על דעת כל חברי הוועדה, כמעט כולם אני מניח, קיבלנו את העיקרון שמאחר שנישואין בדין תורה בכל רחבי העולם, פירוקם אינו יכול לבוא בכוח הממשלות או בכוח האכיפה של המדינות השונות, מן הדין הוא שבית-הדין הרבני בירושלים, כבירתה של מדינה יהודית ודמוקרטית, יהיה בית-הדין שיקבל סמכות ויוכל לתת ממש ותוכן בהחלטות שנועדו לשחרר עגונות ממקומות שונים בעולם. היינו צריכים להרחיב לו את הסמכות על מנת שיוכל לקנות סמכות, כי אותן עגונות יכולות לקבל התרת נישואין אזרחית, אבל הן נשארו נאמנות לדת היהודית והן רוצות גט דתי, אבל המדינות לא מכירות בכל העניין הזה. המקום היחיד הוא ישראל, ולכן, זאת היתה מטרת החוק. 
       
       הרחבנו ואז עלתה השאלה שעליה הגענו לפשרה: האם זה כולל גם התרת נישואין אזרחית. הגענו לפשרה, שעל-פיה הגט יכלול גם התרת נישואין אזרחית, ובלבד שבית-הדין הרבני לא קונה לו סמכות במקרה שהמשפט מתנהל במקום אחר, בין שמשפט הגירושין האזרחי לא מתנהל במקום אחר, בין שההליך האזרחי התחיל לפני או במהלך הדיון בבית-הדין הרבני, ובכל מקרה, לבית-הדין הרבני יש סמכות מלאה להמשיך ולדון בנושא בהיבט הדתי שלו. ניתן גט בבית-הדין הרבני בלי שנפתח הליך עד למועד מתן הגט, הגט הזה תקף גם בהיבט הדתי וגם בהיבט האזרחי.
       
       לסיום, אני רוצה לומר שאני מרגיש שמיציתי את המרב. כדאי לעיין בחוק - - -

רוני בר-און (הליכוד):
       
       - - -

חיים אורון (מרצ-יחד):
       
       רוני, יש לנו המון אמפתיה ורחמים על עגונות.
       
היו"ר ראובן ריבלין:
       
       רבותי חברי הכנסת, מיכאל איתן מסביר לחברי הכנסת על מה הם הולכים להצביע וזה חשוב ביותר. אפשר אולי לעשות זאת אולי יותר בקיצור.

רוני בר-און (הליכוד):
       
       אלה שיושבים פה יודעים על מה הם הולכים להצביע.
       
מיכאל איתן (יו"ר ועדת החוקה, חוק ומשפט):
       
	חבר הכנסת אורון, יש לך כבוד לאנשים שחורשים ועובדים ומתפללים שירד גשם, ובסוף, באים אחרי זמן וקוצרים את התבואה. אתה יודע כמה שעות השקענו בעבודה הזאת? זה הכנסת. הציבור צריך לדעת, כי כל הזמן רואים אותנו רק בקלקלתנו. הם רואים שבאים ומאשרים חוק בחמש דקות. הם מעלים על דעתם שעל החוק הזה עבדו מאות שעות? אני לא מגזים. לא רק חברי הכנסת, אלא בפגישות של הוועדה, בפגישות בלתי פורמליות, כל אחד מהם הלך להתייעץ עם הקהל שלו. גפני כל הזמן חיפש והלך לדיינים, יולי הלכה ל"תנועה ליהדות מתקדמת" ול"קרן החדשה לישראל". היתה סביב זה פעילות ענפה. אני מבקש עוד דקה ואני מסיים.

אבשלום וילן (מרצ-יחד):
       
       חבר הכנסת איתן, הסברת אתמול לחבר הכנסת יתום איזה כושר שכנוע ויכולת יש לך ובאיזו מהירות קולטים אותך. למה אתה לא מסתמך על מה שאמרת אתמול?
       
מיכאל איתן (יו"ר ועדת החוקה, חוק ומשפט):
       
       אני מסיים. אני רוצה לומר כך, ואני גם לא אחזור הנה יותר - -
       
היו"ר ראובן ריבלין:
       
       זה חוק חשוב ביותר, שבא לגשר על פערים.
       
מיכאל איתן (יו"ר ועדת החוקה, חוק ומשפט):
       
       - - אני חושב שהגדולה של התהליך הזה, שהיה תהליך ארוך ומסובך, היא בכך שאפשר להגיע להסכמה. זה נותן לנו תקווה, שגם בעת שנבוא להביא חוקה לישראל, נוכל על הכללים הבסיסיים לקבל הסכמה רחבה.
       
היו"ר ראובן ריבלין:
       
       רק דבר אחד לא אמרת, על איזו גרסה אתה חושב שצריכים להצביע?
       
מיכאל איתן (יו"ר ועדת החוקה, חוק ומשפט):
       
       אין גרסה, זה הפלא שבחוק. זה היופי.
       
היו"ר ראובן ריבלין:
       
       לא.

מיכאל איתן (יו"ר ועדת החוקה, חוק ומשפט):
       
       מה שקרה, ביקשנו הבוקר פיצול. לקחנו את ההסכמה, שילבנו את הכול בחוק אחד ואין גרסאות. אנחנו נצביע פה בהסכמה רחבה.

היו"ר ראובן ריבלין:
       
       החוק שנמצא אצלי זה לא החוק שהתקבל לאחר הפיצול. נא להביא לי את הנוסח. תודה רבה, יש לי. אמרו לי שאין פה הסתייגויות. הראשונה, יולי תמיר. יצחק לוי, אינו נוכח. חבר הכנסת רשף חן רוצה לדבר. לנסים זאב יש שש הסתייגויות וידבר כאילו היתה לו הסתייגות אחת. חברת הכנסת אתי לבני רוצה לדבר. אין לי ברירה. זהבה גלאון אינה נוכחת.
       
יולי תמיר (העבודה - מימד - עם אחד):
       
       חברי חברי הכנסת, אדוני היושב-ראש, אני חושבת שהרגע הזה הוא רגע של חסד בבית הזה. נדמה לי, שעבודתה של הוועדה על החוק הזה היתה עבודת קודש. גם מיקי איתן וגם חברי הוועדה וגם דורית וגם סיגל וגם תמי, שסבלו את הדיון הזה שעות רבות, כשכולם באמת עשו מאמץ אדיר להגיע להסכמה. למדנו בתהליך הזה משהו אחד חשוב, שאפשר להתחיל בפערים אדירים, שנראים כאילו אי-אפשר לעולם לגשר עליהם, וכשאני פניתי ועצרתי את החוק לפני כמה שבועות בטענה שהוא מפר את הסטטוס קוו, נדמה היה שלעולם לא נגיע להסכמה. נדמה לי, שהיום הזה הוא ניצחון לאנושיות, כל אחד על עמדותיו. הבנו שעל סדר-היום עומד דבר חשוב מאוד, והוא גורלם האישי של אנשים שרוצים להתיר נישואין או לעמוד במצב ברור ביחסי האישות שלהם, וכרגע נבצר מהם לעשות את זה, וכל אחד בדרכו שלו ועל-פי עקרונותיו התפשר. הפשרה הזאת, אדוני היושב-ראש, היא לתפארת הבית הזה. הלוואי שיותר חוקים היו עוברים בו באופן הזה.

היו"ר ראובן ריבלין:
       
       חבר הכנסת רביץ - - -
       
יולי תמיר (העבודה - מימד - עם אחד):
       
       אני אגיד מלה לגופו של החוק: החוק הזה מאפשר היום התרת נישואין באופן שלא חורג ולא מרחיב את התהליך של התרת הנישואין כדי הפרת הסטטוס-קוו. זה היה הדבר הנכון, להגיע לקהל היעד בצורה מדויקת, לסייע לו ולא בהזדמנות זו לנסות לעשות שינויים לכאן או לכאן. 
       
       אני רוצה להגיד לחבר הכנסת לפיד, שמפנה אלי את גבו, דבר אחד ששינוי מסרבת ללמוד: אפשר היה לעשות מלחמת עולם, אפשר היה לצעוק צעקות שבר ומצב העגונות לא היה משתנה. מה שהוכחנו היום, שהדרך של השנאה ההדדית מסכלת את הפתרון, והדרך של ההידברות גוברת, ואת זה, חבר הכנסת לפיד, הגיע הזמן שגם אתה תלמד.
       
היו"ר ראובן ריבלין:
       
       תודה רבה לחברת הכנסת יולי תמיר. אני בטוח שגם בגיור אפשר להגיע להסכמות. כל מי שרוצה לחיות בארץ הזאת יגויר כהלכה.
       
       רבותי חברי הכנסת, הבא אחריה חבר הכנסת נסים זאב. אחר כך רשף חן. שלוש דקות.
       
שאול יהלום (מפד"ל):
       
       - - -
       
היו"ר ראובן ריבלין:
       
       לפי מה שעשינו היום, ישיבת הכנסת תיגמר מחר בלילה.

זאב בוים (הליכוד):
       
       למה עשיתם את זה?

היו"ר ראובן ריבלין:
       
       למה עשינו את זה? כי הקואליציה, אדוני השר היקר, איננה יכולה להתארגן להצבעות בימים כמו שני ושלישי. אנחנו מצביעים ככה: סדרי הדיון בכנסת הם כך: יום שני, אי-אמון ואחרי זה חבל על הזמן כי החברים צריכים ללכת. יום שלישי אסור להצביע על דברים קונטרוורסליים. יום רביעי מצביעים. נו, הגיע יום רביעי האחרון. מה אני יכול לעשות? אתם יודעים שמתחילת הכנס הזה הפסקתי, כי אם לא הייתי מפסיק היינו יושבים עד סוף הפגרה ולא גומרים את סדר-היום.
       
יוסף לפיד (שינוי):
       
       אבל בעוד שלוש דקות מתחיל המשחק של מכבי חיפה נגד מאלמו.
       
היו"ר ראובן ריבלין:
       
       אז אני מודיע לך שזה התחיל מזמן, ומכבי חיפה מובילה 1-0 על מאלמו.
       
נסים זאב (ש"ס):
       
       אדוני היושב בראש, כנסת נכבדה, צריך להבין שוועדת החוקה, בראשותו של חבר הכנסת מיכאל איתן, עמלה במשך ימים, שעות ארוכות על החוק הזה כדי להגיע לאיזו הסכמה. אני שמח שסוף-סוף, איך שהוביל את המהלך חבר הכנסת מיכאל איתן, הגענו לאיזה מכנה משותף. וכאשר חבר הכנסת טומי לפיד כל כך דואג לעגונות - הרי החוק הזה בא, בעצם - - -
       
משה גפני (דגל התורה):
       
       הוא לא דואג לעגונות, הוא דואג ל"מכבי חיפה". 
       
נסים זאב (ש"ס):
       
       טוב, אבל הוא דיבר על העגונות. הוא אמר: מספיק עם החוקים הדתיים האלה. ניתן את כל הסמכויות לבית-המשפט, שהם יחליטו מה זה עגונה, מה זה בכלל נישואין. הוא, לא אכפת לו מנישואין, לא אכפת לו מממזרים. לא אכפת לו משום דבר, כי נושא הדת לא חשוב לו. אבל רוב הציבור בעם אכפת לו, כי אכפת לו מסיבה פשוטה: הוא לא רוצה להיות כבול לדורות ולהמשך שיבוא אחריו, לדורות הבאים אחריו. וזה לא רק נושא דתי וחילוני - ואני רוצה לומר את הסעיף כמו שהוא. הרי הסעיף אומר באופן מפורש, שזה היה סלע המחלוקת: אם הוגשה בקשה לבית-דין רבני לגבי התביעה, לא יהיה בכך כדי למנוע מבית-המשפט שהוא מוסמך במדינת חוץ לדון בתביעה בגירושין אזרחיים בין בני-הזוג. בעצם, אנחנו לא באים לקחת קונטרול ומונופול על בני-זוג שבאים מחוץ-לארץ. אכפת לנו מדבר אחד: שבני-הזוג, שאין להם אפשרות לקבל היתר נישואין כדת משה וישראל, שזה חשוב מאוד, כי גם אם יקבלו את הפסיקה של בית-המשפט הבין-לאומי בכל מקום בעולם, הרי עדיין האשה נחשבת אשת איש. ואם היא זקוקה למהלך שקשור לדת, שזה הגט, אי-אפשר שהדבר הזה ייעשה רק במדינת ישראל, כי שני בני-הזוג הם אנשי חוץ, הם לא אנשים שגרים או מתגוררים בארץ-ישראל. 
       
       ואני רוצה לומר דבר חשוב ביותר: כשמדברים על עגונות, אדוני היושב-ראש, המספרים פה כל כך מופרכים בכל מדינת ישראל - אולי יוכל לומר לי יוסי לפיד: האם הוא יודע מה המספר בכלל? מדובר בעשרות בודדות.
       
היו"ר ראובן ריבלין:
       
       טומי לפיד. נא לסיים. 
       
נסים זאב (ש"ס):
       
       טומי לפיד. יש פחות מ-70 עגונות במדינת ישראל. טומי לפיד, חבר הכנסת, יש פחות מ-70 עגונות במדינת ישראל. שנדע את המספרים. לא מדובר במאות - - -
       
אליעזר כהן (האיחוד הלאומי - ישראל ביתנו):
       
       לעגונות האלה צריך לפתור את הבעיה. 
       
נסים זאב (ש"ס):
       
       בעגונות, שהם כופים על עצמם את המהלך הזה, כי בדרך כלל הוויכוח בין בני-הזוג - - -
       
היו"ר ראובן ריבלין:
       
       נא לסיים. 
       
נסים זאב (ש"ס):
       
       אני ויתרתי, אבל עוד חצי דקה. 
       
היו"ר ראובן ריבלין:
       
       אתה תדבר עכשיו חצי שעה, ואני יותר לא אתן לעולם לשנות את סדר-היום. מודיע לך, חבר הכנסת נסים זאב, בא אלי ראש תנועתך ואמר לי: אין הסתייגויות מטעמנו לדיון. יכול להיות - להצבעה. 
       
נסים זאב (ש"ס):
       
       אבל הוא לא יודע. הוא לא ביקש ממני גם את הרשות, עם כל הכבוד, הוא לא דיבר אתי. 
       
היו"ר ראובן ריבלין:
       
       אחרת, מדוע,  לא צריך לחכות עם חוקיו כאשר אני מקדים - - -
       
נסים זאב (ש"ס):
       
       אני יוצא, תודה. 
       
היו"ר ראובן ריבלין:
       
       תודה רבה, בבקשה. צריך לכבד את ההתחייבויות. 
       
נסים זאב (ש"ס):
       
       אני לא יודע שיש - - -
       
היו"ר ראובן ריבלין:
       
       אמרתי לך שתוותר? אל תוותר. כך אמרת לי. יש שלוש דקות, צריך להסתפק בהן, אחרת - - -
       
נסים זאב (ש"ס):
       
       - - -
       
היו"ר ראובן ריבלין:
       
       תשמע. אתה רוצה? תדבר שעה, רק אני מפסיק את הדיון והדיון יהיה בסוף סדר-היום, כפי שהיה צריך להיות. זה הכול. 
       
       חבר הכנסת רשף חן, בבקשה. שלוש דקות. 
       
רשף חן (שינוי):
       
       אדוני היושב-ראש. החוק הזה, באופן מוזר, הוא למעשה שילוב של שני חוקים, שלא קשורים זה לזה, ונקשרו מסיבות פוליטיות. יש חוק שבא לפתור בעיה של עגונות. הבעיה של העגונות היא בעיה אמיתית, היא בעיה שחורגת ממדינת ישראל. היא קיימת גם במדינות בעולם, בעיקר במדינות בעולם שמסדירות את נושא הגירושין האזרחיים, אבל לא תמיד נותנות פתרון להתרה היהודית של הנישואין, וכאשר שני בני-הזוג, נושא זה חשוב ביניהם – צריך להיות לזה פתרון. וכאן מוצע פתרון, שאומנם מרחיב במידה מסוימת את סמכויות בתי-הדין הרבניים, כדי לפתור את הבעיה הזאת, וזו הרחבה במקומה. היא מסויגת והיא מוגבלת, והיא על דעת יהדות העולם והקהילה הרפורמית, והיא מקובלת גם על סיעת שינוי. 
       
       החוק העיקרי עוסק בדבר אחר. הוא עוסק בשאלה, מה קורה כאשר יש שני אנשים שאינם נשואים כדת משה וישראל. אבל, בין השאר הוא עוסק בשאלה, מה קורה אם יש חשש שאחד מהם בכל זאת צריך גט, ויוצר פרוצדורה מאוד יפה וראויה, שקיימת, אגב, גם באנגליה - שבה, בעצם, פונים במעין שאילתא לבית-הדין הרבני ושואלים אותו אם צריך גט, ולו לחומרה, ובית-הדין הרבני משיב. אם הוא משיב שצריך, אז מחכים לגט, ואם הוא משיב שלא צריך - אז ממשיכים בהליך האזרחי. כך ראוי וכך צריך.
        
       וכאן באה ההסתייגות שלי, שאם הכנסת היתה מצביעה עניינית, אני מבטיח לכם שהיתה עוברת. עכשיו אני אנסה לשכנע בקצרה: שני יהודים, אזרחי מדינת ישראל, אני ואשתי, סיפור אמיתי – אני לא מעוניין - - - את אשתי, אני מתנצל. הלכו והתחתנו בנישואים אזרחיים. 
       
היו"ר ראובן ריבלין:
       
       שני יהודים, זכר ונקבה, אתה מתכוון - - -
       
רשף חן (שינוי):
       
       לא, אני ואשתי. זכר ונקבה, כן. 
       
היו"ר ראובן ריבלין:
       
       כי אתה אומר "שני יהודים", זה יכול להיות גם שני גברים. הרב רביץ רצה לדעת באילו נישואים מדובר. 
       
רשף חן (שינוי):
       
       כפי שאמרתי - אני ואשתי, יש לנו גם שלושה ילדים, אתה יודע. את זה עוד לא הצליחו לעשות בווריאציות האחרות. 
       
קולט אביטל (העבודה - מימד - עם אחד):
       
       - - - זכר ונקבה? 
       
רשף חן (שינוי):
       
       אנחנו זכר ונקבה, כן. בוודאות. הלכו והתחתנו בנישואין אזרחיים. נסעו לחוץ-לארץ. לא כדת משה וישראל. אין ויכוח, בכלל. על-פי פסיקת בית-הדין הרבני במדינת ישראל - אנחנו לא נשואים כדת משה וישראל ולא צריכים גט, וגם לא לחומרה. 
       
היו"ר ראובן ריבלין:
       
       אתה צריך ועוד איך, לפי דעתי. הנה, הרב מלכיאור פה. 
       
רשף חן (שינוי):
       
       לא. חבר הכנסת ריבלין, אדוני, היושב-ראש, אני מוכן להתערב. אני אתן לך את פסק-הדין של בית הדין-הרבני הגדול: לא צריכים גט, ולו לחומרה. שני יהודים. לא צריכים גט ולא לחומרה. אומר חבר הכנסת זאב: תשאל אותם. אני אומר: בסדר. הנה, יש לנו מנגנון. נפנה, נשאל אותם. היה ובית-הדין הרבני של מדינת ישראל יאמר שאני ואשתי באמת לא צריכים גט ולו לחומרה - למה שאז אני אתגרש בבית-הדין הרבני, כאשר בית-הדין הרבני עצמו אומר שהוא מגרש אותנו גירושין אזרחיים ורואה אותנו נשואים נישואי נח. אם מישהו יכול להסביר לי למה בית-הדין הרבני, שאמור לפסוק על-פי דין תורה - - 
       
היו"ר ראובן ריבלין:
       
       למה לך לשאול קלוץ קאשעס? תאמין לי שאתה נשוי לה. 
       
רשף חן (שינוי):
       
       - - צריך לגרש שני אנשים שאליבא דבית-הדין הרבני לא נשואים על-פי דין תורה, אני אסיר את הכובע. 
       
היו"ר ראובן ריבלין:
       
       תודה רבה לחבר הכנסת רשף חן. חברת הכנסת אתי לבני, בבקשה, גברתי. שלוש דקות גם לרשותך. אחרון המסתייגים - חבר הכנסת גפני, המבקש להודיע הודעה בשם גדולי תורה, בבקשה. 
       
משה גפני (דגל התורה):
       
       לא, לא - - 
       
היו"ר ראובן ריבלין:
       
       גדולי סיעת יהדות התורה. דגל התורה, סליחה. 
       
משה גפני (דגל התורה):
       
       - - -
       
היו"ר ראובן ריבלין:
       
       בתי-הדין הרבניים יש ביניהם גם גדולי תורה, לא? 
       
משה גפני (דגל התורה):
       
       אבל אפשר היה - - -
       
היו"ר ראובן ריבלין:
       
       לא, לא. תשמע. קודם כול, לא אמרתי שאתה גדול תורה, אתה שאתה לא קטלא קניא, אבל אתה בא לומר דברים בשם אומרם, לגאול עולם. 
       
       חברת הכנסת לבני, בבקשה, גברתי. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, ברוח הדברים שאמר חברי, חבר הכנסת רשף חן, אני רוצה לברך על הפתרון שנמצא לנושא העגונות, הרחבת הסמכות של בתי-הדין הרבניים, מתוך כוונה לפתור יותר ויותר מקרים של עגונות; באמת, חבל להשאיר נשים בלי פתרון, והפתרון הזה הוא פתרון ראוי. המהלך בוועדת החוקה היה מעורר כבוד, בניסיון למצוא פתרונות וללכת עד קצה גבול האפשרויות של כל אחד מהצדדים. 
       
       אבל מה שמפריע לי בהסדר הזה הוא הרחבת הסמכות לבתי-הדין הרבניים גם בנושאים האזרחיים, גם בגירושין אזרחיים, ובנושא הזה, אף שאני אצטרף ואצביע בעד ההסדר, להמעיט עגונות בישראל, עדיין אני לא חיה בשלום עם הרחבת הסמכות. בתי-הדין הרבניים, לפחות בעיני, הסמכויות שלהם צריכות להצטמצם, לא צריך להרחיב אותן. רק לגופו של עניין, לעניין הגירושין, לא הכריכות ולא הנושאים האחרים. 
       
       ברגע שאנחנו הופכים ומכניסים נושא שהוא לא בידיעתם, לא בסמכותם, לא במקצועם, לא באיזה חוק שמאפשר להם את זה, מה עוד, שעכשיו אני נתקלת בנושא של מינוי דיינים, כאשר מנסים למנות דיינים, ואחד מהם רחמנא ליצלן, יש לו השכלה משפטית, הוא פסול למינוי לבית-הדין בעיני החוגים החרדיים. אז אלה האנשים שרוצים - - - 
       
משה גפני (דגל התורה):
       
       מי אמר את זה?
       
אתי לבני (שינוי):
       
       אגיד לך מי אמר את זה, וגם על מי אמרו את זה. אלה האנשים שיבואו וייתנו פסקי-דין בנישואים אזרחיים, שדורשים מיומנות, הכרת החוק הבין-לאומי? מה להם ולעניין הזה? יבוא יום וירצו לדון גם בדיני ממון ונושאים אחרים, שלכאורה יש להם איזו סמכות נגררת בעניינים האלה. לכן, שימו לב, צריך לשמור ולתחום. אם יש סטטוס-קוו, צריך לעמוד על קוצו של יו"ד. תודה. 
       
היו"ר ראובן ריבלין:
       
       תודה רבה לחברת הכנסת אתי לבני. אחרון הדוברים, חבר הכנסת משה גפני. כבוד יושב-ראש תנועת ש"ס, חבר הכנסת אלי ישי, נא להסביר לחבר הכנסת המצטיין של תנועתך, שהוא לא רק מצטיין בתנועתך אלא מוביל בכנסת כולה, שלפעמים הוא לא צודק.
       
אליהו ישי (ש"ס):
       
       אבל לרוב כן.
       
היו"ר ראובן ריבלין:
       
       ברוב המקרים הוא צודק, אבל לפעמים לא, והפעם הוא לא צדק. אני יכול לטעות, אבל עוד לא טעיתי בעניין זה. בבקשה.
       
משה גפני (דגל התורה):
       
       אדוני היושב-ראש, רבותי חברי הכנסת, ראשית, אני רוצה לברך את יושב-ראש ועדת החוקה, שעשה מאמצים גדולים על מנת להגיע להסכמה הזאת. אני גם רוצה לברך את יושב-ראש תנועת ש"ס, חבר הכנסת אלי ישי, שהיה שותף למאמצים שנעשו כדי להגיע להסכמה. אני מבקש, מכיוון שבעקבות הפשרה שהושגה יכול להיות חשש, שכאילו הנהלת בתי-הדין הרבניים שינתה את עמדתה בנושא בג"ץ שתלוי ועומד, שנקרא בג"ץ סרגובי, אני מבקש להבהיר נקודה מסוימת.
       
       אחת הסיבות שהביאו ליוזמה הממשלתית שהציעה לכנסת את הצעת החוק המקורית, נבעה מעתירה לבג"ץ, אשר עדיין תלויה ועומדת והמכונה "בג"ץ סרגובי". לטענת העותר שם אין לבתי-הדין הרבניים סמכות להתיר בהסכמה נישואין של בני-זוג, שאחד מהם אינו יהודי. הפרקטיקה, שהיתה רווחת שנים רבות בבתי-הדין הרבניים, היתה שבתי-הדין הרבניים אכן היו מתירים את נישואיהם של בני-זוג מסוג זה, כאשר הם פנו בהסכמה לבית-הדין וביקשו לעשות כן.
       
       המקור המשפטי לסמכות בתי-הדין לפרק נישואים מעין אלה נבע מסעיף 9 לחוק שיפוט בתי-דין רבניים (נישואין וגירושין), התשי"ג-1953, אשר קובע כי לבית-דין רבני יש שיפוט בענייני המעמד האישי של יהודים, המפורטים בדבר המלך במועצה, כאשר כל הנוגעים בדבר הביעו את הסכמתם לכך. כידוע, גירושים הם חלק מענייני המעמד האישי. הפרשנות המשפטית של בתי-הדין היא על סמך חוק הפרשנות, שיהודים לשון רבים כולל גם לשון יחיד, ודי אם אחד מבני הזוג יהודי, ובלבד שגם בן הזוג השני, שאינו יהודי, נתן את הסכמתו לפירוק קשר הנישואים.
       
       עמדה משפטית זו נתמכה באופן-חד משמעי על-ידי מלומדים, ובראשם פרופסור מנשה שאווה, אשר ביסס עמדה משפטית זו בשורה של אסמכתאות הן מדברי חקיקה, הן מתקדימי בית-המשפט, והן מדברי מלומדים. בין היתר הסתייע פרופסור שאווה בעובדה, שסעיף 8 בחוק שיפוט בענייני התרת נישואים (מקרים מיוחדים), התשכ"ט-1969, קבע שאין בהוראות חוק זה כדי לגרוע מסמכויות בית-הדין הרבני על-פי סעיף 9 לחוק שיפוט בתי-דין רבניים (נישואין וגירושין).
       
       אומר פרופסור שאווה: הרי חוק שיפוט התרת נישואים עוסק בזוגות מעורבים, שאינם בני אותה דת. איזו שייכות ראה המחוקק בין חוק זה לבין חוק שיפוט בתי-דין רבניים? מכך שהמחוקק ראה להדגיש, שלא יתפרש שחקיקת אותו חוק מצמצמת את סמכות בתי-הדין הרבניים על-פי סעיף  9. הנך למד בהכרח, שעל-פי סעיף 9 האמור ניתן לפרק בהסכמה נישואים של יהודי ואינו יהודי בבית-הדין הרבני, בלא צורך להזדקק לדרך הארוכה שהתווה חוק שיפוט התרת נישואים (מקרים מיוחדים). אין צורך לגשת להפניה של נשיא בית-המשפט העליון על-פי אותו חוק. די להם לשני בני-הזוג שיפנו בהסכמה לבית-הדין הרבני והוא יתיר את נישואיהם לפי סעיף 9 לחוק שיפוט בתי-דין רבניים.
       
       בהצעת החוק המקורית הוצע למחוק את סעיף 8 לחוק העיקרי, אשר שומר את סמכות בית-הדין הרבני לפי סעיף 9 ולהבהיר כי בית-דין רבני יוכל להתיר בהסכמה אך ורק נישואים בהסכמה. כאשר מדובר בבני-זוג מעורבים, אך ורק כאשר בן-הזוג שאינו יהודי אינו משתייך לדת שיש לה בית-דין דתי מוכר בישראל כגון מוסלמי או בן לאחת העדות הנוצריות, שהוכרה כעדה דתית.
       
       לסיכום, עתה כפי שאנו רואים בהצעה המוגמרת שאנו עומדים להצביע עליה, הוחלט שלא למחוק את סעיף 8 לחוק העיקרי. ממילא חוזר כל הגלגל לאחור, בתי-הדין הרבניים יוכלו להמשיך להתיר בהסכמה נישואים של יהודי ושאינו יהודי, אם מדובר במוסלמי, בן לעדה דתית מוכרת, ואם מדובר במישהו חסר דת או שאין לו עדה דתית מוכרת. 
       
       אדוני היושב-ראש, אני מבקש שלא לשכוח גם את הקריאה של בתי-הדין הרבניים. מצבן של העגונות, החוק זה מאפשר להתיר עגונות; אני חושב שזה הדבר העיקרי. אני מודה לכולם ומבקש לתמוך בחוק הזה.
       
היו"ר ראובן ריבלין:
       
       תודה רבה. אני יכול לתת לך את מה שלא נתתי לחבר הכנסת נסים. לא הפסקתי אותך, רק כי דיברת בשמם של הרבנים. 
       
       רבותי, חבר הכנסת יצחק לוי - אינו נוכח. חברת הכנסת תמיר, את מבקשת להצביע על ההסתייגות?
       
יולי תמיר (העבודה - מימד - עם אחד):
       
       לא.
       
היו"ר ראובן ריבלין:
       
       תודה. חבר הכנסת רשף חן, האם אדוני מבקש להצביע על ההסתייגות לסעיף 1? בבקשה, אז שב. חבר הכנסת רשף חן מבקש להצביע על הסתייגותו לסעיף 1. נא להצביע. מי בעד? מי נגד? מי נמנע?
       
הצבעה מס' 41
       
בעד ההסתייגות – 10
נגד –  33
נמנעים -  1
ההסתייגות של חבר הכנסת רשף חן לסעיף 1 לא נתקבלה.
       
היו"ר ראובן ריבלין:
       
       33 נגד, עשרה בעד ונמנע אחד. אני קובע שההסתייגות לא נתקבלה. 
       
       חבר הכנסת נסים זאב, להצביע על ההסתייגות? בסדר. נא להצביע על הסתייגותו של חבר הכנסת נסים זאב. הסתייגות ראשונה לסעיף 1. נא להצביע.
       

הצבעה מס'  42
       
בעד ההסתייגות –  8
נגד –  34
נמנעים -  1
ההסתייגות של חבר הכנסת נסים זאב לסעיף 1 לא נתקבלה.
       
היו"ר ראובן ריבלין:
       
       שמונה בעד, 34 נגד, נמנע אחד, אני קובע שההסתייגות לא נתקבלה. חבר הכנסת זאב, האם להצביע גם על ההסתייגות הבאה? נא להצביע. מי בעד? מי נגד?
       
הצבעה מס' 43
       
בעד ההסתייגות – 4
נגד – 34
נמנעים - אין
ההסתייגות של חבר הכנסת נסים זאב לסעיף 1 לא נתקבלה.
       
היו"ר ראובן ריבלין:
       
       בעד ארבעה, 34 נגד, אין נמנעים. ההסתייגות לא נתקבלה. חבר הכנסת רשף חן, להצביע בסעיף   2? להוריד. נסים זאב, להצביע בסעיף 2?
       
נסים זאב (ש"ס):
       
       מורידים אותי גם ככה.
       
היו"ר ראובן ריבלין:
       
       מוותר. גפני? – מוותר; חברי הכנסת איתן ונסים זאב – מוותרים; חברי הכנסת גלאון, אתי לבני, יולי תמיר ורשף חן – מבטלים; תודה רבה. סעיף 3 - חבר הכנסת גפני - מבטל.
       
       ובכן רבותי, אין הסתייגויות לסעיפים 2, 3, לכן נצביע על סעיפים 1,2,3 ועד בכלל, כהצעת הוועדה. מי בעד? מי נגד?

הצבעה מס' 44
       
בעד סעיפים 1-3, כהצעת הוועדה – 44
נגד – אין
נמנעים – 1
סעיפים 1-3, כהצעת הוועדה, נתקבלו.

היו"ר ראובן ריבלין:
       
       44 בעד, אין מתנגדים, נמנע אחד. אני קובע שסעיפים 1-3 נתקבלו על-ידי הכנסת. רבותי חברי הכנסת, אנחנו מצביעים לשם החוק.
       
הצבעה מס' 45
       
בעד שם החוק – 45
נגד – אין
נמנעים – 1
שם החוק נתקבל.
       
היו"ר ראובן ריבלין:
       
       45 בעד, אין מתנגדים, נמנע אחד. אני קובע ששם החוק התקבל. רבותי, החוק עבר בקריאה שנייה. 
       
       אנחנו עוברים להצבעה בקריאה שלישית. נא להצביע. מי בעד? מי נגד? מי נמנע?
       
הצבעה מס' 46
       
בעד החוק – 46
נגד – אין
נמנעים – 1
חוק שיפוט בענייני התרת נישואין (מקרים מיוחדים וסמכות בין-לאומית) 
(תיקוני חקיקה), התשס"ה-2005, נתקבל. 
       
היו"ר ראובן ריבלין:
       
       46 בעד, אין מתנגדים ואחד נמנע. אני קובע כי החוק התקבל. דרך אגב, הנמנע הוא חבר הכנסת דהאמשה, אשר אינו מתערב בנושאים של בתי-הדין הרבניים, כפי שהוא מבקש שאנחנו לא נתערב בנושאים של בית-הדין השרעי. 
       
       חבר הכנסת איתן, בשמך אני מברך את כל העושים במלאכה. אולי כאן המקום לברך את מנהלת ועדת החוקה, חוק ומשפט, אשר עושה עבודה כל כך קשה, דורית ואג. לא קל לה, והיא מנהלת ועדה שבקדנציה זאת של הכנסת השש-עשרה, תחת שרביטו של חבר הכנסת איתן, עושה עבודה נפלאה. אפילו חבר הכנסת יהלום, שעושה עבודה נפלאה, אומר שכך הדבר. תודה רבה למנהלת הוועדה דורית ואג. 
       
       
       

כוונת הממשלה להרוס את בתי גוש-קטיף לאחר ההתנתקות;
["דברי הכנסת", חוב' ל"ז, עמ'     .]
פעילות מערכת הביטחון נוכח האירועים בגוש-קטיף הקשורים להתנתקות 
["דברי הכנסת", חוב' ל"ח, עמ'     .]

היו"ר ראובן ריבלין:
       
       רבותי, אנחנו ממשיכים בסדר-היום. חבר הכנסת לפיד, האם את הצעות הסיכום בעניין ההתנתקות אתה מסכים שנדחה ליום אחר?
       
יוסף לפיד (שינוי):
       
       לא. 
       
היו"ר ראובן ריבלין:
       
       ובכן, הצעת סיכום של סיעת הליכוד, בבקשה. 
       
גדעון סער (הליכוד):
       
       יש לנו הצעה חדשה. 
       
היו"ר ראובן ריבלין:
       
       נא להביא לי את נוסחה. בינתיים הצעת סיכום מטעם סיעת ש"ס. חבר הכנסת דוד אזולאי, בבקשה. 
       
דוד אזולאי (ש"ס):
       
       אדוני היושב-ראש, עמיתי חברי הכנסת, הצעת סיכום מטעם סיעת ש"ס בדיון על ההתנתקות. 
       
       הכנסת היום כואבת ודומעת. הכנסת קובעת, כי גירושם של יהודי חבל גוש-קטיף וצפון השומרון הוא מעשה נמהר ומסוכן, ועל כולם לשאת תפילה לבורא עולם שצעד זה לא יגרום, חלילה, לאסונות. 
       
       הכנסת מחזקת את ידי המתיישבים, אשר במשך שנים מהווים את חוד החנית מול פעולות טרור, ואחזו בחבל ארץ זה תוך גילויי הקרבה ומסירות, ועתה ניצבים בפני הרס מפעל חייהם. הכנסת מקווה שיצליחו להתגבר על השבר הנורא. 
       
       הכנסת קוראת לממשלה שלא לנקוט שום צעדי ענישה נגד תושבי הגוש, לרבות אלה שייאבקו עד לרגע האחרון על זכותם להמשיך ולהתגורר בבתיהם. 
       
       הכנסת מגנה שימוש בכוח והטלת צעדים ברוטליים נגד המתיישבים. 
       
       הכנסת קוראת לקברניטי צה"ל לעשות הכול כדי למנוע קרע וצלקות בעם, להימנע מצעדים נמהרים ולהתחשב בתחושתם הנוראה של המפונים מבתיהם. 
       
       הכנסת קוראת לממשלה למלא אחר הוראות הרבנים הראשיים לישראל ופסקי ההלכה בכל הקשור לבתי-הכנסת שבגוש ופינוי הקברים שבהם קבורים ברובם אנשים, נשים וטף שנרצחו בידי שוחרי רצח, שונאי ישראל. 
       
       הכנסת, נוכח המראות והאירועים הללו, בוכה וכואבת. תודה. 
       
היו"ר ראובן ריבלין:
       
       תודה רבה. חבר הכנסת גדעון סער, בשם סיעת הליכוד והעבודה. בבקשה. 
       
       רציתי להודיע לכל חברי הכנסת השוקדים כעת על מלאכתם, מי שמעניין אותו, ש"מכבי חיפה" במחצית מובילה 2:1. 
       
נסים זאב (ש"ס):
       
       אדוני היושב-ראש, איך אפשר להכניס שיחת חולין במקום קדוש כזה?
       
היו"ר ראובן ריבלין:
       
       אנחנו מדברים על ההתנתקות. 
       
גדעון סער (הליכוד):
       
       אדוני היושב-ראש, ככל שיש סיעות אחרות בבית שיבקשו להצטרף, אנחנו כמובן נשמח. 
       
       כנסת ישראל קוראת לשמירה על כללי משחק דמוקרטיים והימנעות מכל סוג של אלימות או הפרת חוק במסגרת מאבק דמוקרטי. 
       
       הכנסת מגנה כל קריאה לסרבנות. 
       
       הכנסת קוראת גם לשמירת זכות המחאה וההפגנה במסגרת החוק והעקרונות הדמוקרטיים. 
       
היו"ר ראובן ריבלין:
       
       תודה רבה. חבר הכנסת לפיד, בשם סיעת שינוי, בבקשה. 
       
יוסף לפיד (שינוי):
       
       אדוני היושב-ראש, הצעת שינוי. עם כל הצער שבלב וההבנה לקשיים האישיים, אנו קוראים למתיישבי גוש-קטיף לכבד את החוק ולציית להוראות צה"ל והמשטרה, כדי לאפשר פינוי שקט של האזור. 
       
       אנחנו קוראים לראשי המתנחלים למנוע הפרות חוק ולשמור על כך שההפגנות החוקיות לא יחרגו מעבר למותר, כדי למנוע אלימות ואנרכיה.
       
       אנחנו מתרים ברבנים המסיתים את המתנחלים להתנגדות פיסית לכוחות הביטחון לגלות אחריות ולמנוע חיכוכים דווקא בשעת מבחן קשה זו. 
       
       אנחנו מזהירים רבנים שמסיתים חיילים לסירוב פקודה, כי דבריהם מסכנים לא רק את שלום הציבור, אלא גם את תפקודו של צה"ל, שכל פגיעה בו היא פגיעה בביטחון המדינה. כיבוד החלטות הממשלה והכנסת הוא יסוד היסודות של הדמוקרטיה, והדמוקרטיה חייבת לגונן על עצמה מול גורמים המנסים לפגוע בסדרי השלטון והחוק. 
       
       אנו מזהירים את ראשי הציבור הפלסטיני, שישראל לא תסבול מעשי טרור בזמן הפינוי, וכל ניסיון לפגוע במתנחלים או במפנים יתקבל בתגובה חריפה וחד-משמעית של צה"ל.
       
       כדי שלא לפגוע בתדמיתה של ישראל כמדינה נאורה והומניטרית, אנו מתנגדים להריסת הבתים המפונים, גם אם השארתם תגרום לעוגמת נפש. לא סביר שברגע שבו ישראל מקריבה קורבן גדול למען השלום, אנחנו נוקע מעל בימות העולם כמי שעוסקים בהרס בתי מגורים שיכולים לשמש מחוסרי בית. תודה רבה. 
       
צבי הנדל (האיחוד הלאומי - ישראל ביתנו):
       
       תן להם רעיונות. 
       
היו"ר ראובן ריבלין:
       
       תודה רבה. סיעת יחד-מרצ, חבר הכנסת אבשלום וילן, בבקשה. 
       
אבשלום וילן (מרצ-יחד):
       
       הצעת סיכום סיעת מרצ-יחד, בנושא פעילות מערכת הביטחון נוכח האירועים בגוש-קטיף הקשורים בהתנתקות. 
       
       1. הכנסת מתנגדת להריסת בתי המתנחלים בגוש-קטיף לאחר ההתנתקות. הריסת הבתים היא הגרועה מכל החלופות השמורות לישראל, והיא תסב לה נזק כבד ומיותר. 
       
       2. הכנסת מחזקת את כוחות הביטחון במאבקם על שמירת החוק שנרמס מדי יום על-ידי מתנחלים פרועים. שנים רבות מדי עשו כוחות הביטחון את רצונם של המתנחלים וסרו למרותם. נזרעה רוח, ועכשיו קוצרים סופה. הכנסת רוצה לקוות, שתקופת ההתבטלות, עצימת העין ושיתוף הפעולה של גורמי הביטחון והאכיפה עם גחמות המתנחלים, מעשיהם שלא ייעשו ועבירותיהם על החוק – התקופה המסוכנת הזאת עברה לבלי שוב. 
       
היו"ר ראובן ריבלין:
       
       תודה רבה לסיעת מרצ-יחד. חבר הכנסת יהלום, סיעת המפד"ל והאיחוד הלאומי, בבקשה. 
       
שאול יהלום (מפד"ל):
       
       סיעת המפד"ל וסיעת האיחוד הלאומי גם יחד. 
       
       א. הכנסת קובעת כי פעילות הממשלה להגבלת זכות ההפגנה והמחאה כנגד תוכנית ההתנתקות היתה לא ראויה ואיננה עולה בקנה אחד עם משטר דמוקרטי תקין. 
       
       ב. הכנסת קובעת כי היא שוללת את הפעלת צה"ל למניעת הפגנות ומחאות אזרחיות בתחומי מדינת ישראל. הפעלת צה"ל במחלוקת אזרחית היא מסוכנת לדמוקרטיה ומזכירה משטרים אפלים. 
     
       ג. הכנסת קוראת לממשלה להנחות את גורמי אכיפת החוק במשטרה ושירות בתי-הסוהר ובמשרד המשפטים לנהוג באיפוק ובריסון, ובכלל זה להימנע מלהיפרע מקטינים בעוון חטאי הוריהם, ובכלל זה הכנסת קובעת כי מעצר קטינים עד תום ההליכים בגין הפגנות בלתי חוקיות אינו מתקבל על הדעת.
       
       ד. הכנסת קובעת כי אם חלילה תיושם תוכנית עקירת גוש-קטיף, יש להרוס את בתי הגוש, ובכל מקרה אין למסור אותם לפלסטינים הטרוריסטים. מסירת בתי גוש-קטיף לידי ארגוני הטרור שישתלטו על המבנים היא פסולה מוסרית ואינה נכונה גם מבחינה ביטחונית.
       
היו"ר ראובן ריבלין:
       
       תודה רבה. חבר הכנסת עבד-אלמאלכ דהאמשה, מטעם סיעת רע"ם.
       
עבד-אלמאלכ דהאמשה (רע"ם):
       
       הצעה לסיכום הדיון מטעם סיעת הרשימה הערבית המאוחדת בעניין כוונת הממשלה להרוס את בתי גוש-קטיף. 
       
       1. הכנסת קוראת לממשלה להגיע להסכמה עם הצד הפלסטיני לגבי המשך הטיפול בעניין הבתים, וכן לעניין הנסיגה מעזה כולה ולצאת מהקיבוע שקבעה לעצמה בצעדים חד-צדדיים.
       
       2. הכנסת קוראת לממשלה להכריז, כי הנסיגה מעזה וצפון הגדה היא צעד בלתי נפרד ממפת הדרכים והיא עושה זאת כצעד בונה אמון ולקידום תהליך השלום עם הפלסטינים.
       
       3. הכנסת קוראת לממשלה לשחרר אסירים פלסטינים, לא רק כל תושבי עזה, אלא תושבי צפון הגדה באזור שיפונה, וגם מחלקים אחרים בגדה, כחלק מתהליך השלום, ולקיים את יתר התחייבויותיה כמתחייב ממפת הדרכים.
       
היו"ר ראובן ריבלין:
       
       תודה. רבותי, אנו עוברים להצבעה, שתיערך מדהאמשה לליכוד--עבודה. 
       
       הצעת סיכום של סיעת רע"ם לנושא: כוונת הממשלה להרוס בתים בגוש-קטיף לאחר ההתנתקות. נא להצביע - מי בעד ההצעה? מי נגד? מי נמנע?
       

הצבעה מס' 47
       
בעד הצעת הסיכום שהביא חבר הכנסת עבד-אלמאלכ דהאמשה – 1
נגד – 39
נמנעים – 3
הצעת הסיכום שהביא חבר הכנסת עבד-אלמאלכ דהאמשה לא נתקבלה.
       
היו"ר ראובן ריבלין:

	שלושה נמנעים, אחד בעד, 39 נגד -  ההצעה לא נתקבלה.

       החלטה מטעם סיעות המפד"ל - האיחוד לאומי. נא להצביע - מי בעד? מי נגד? מי נמנע?
       
הצבעה מס' 48
       
בעד הצעת הסיכום שהביא חבר הכנסת שאול יהלום – 16
נגד – 26
נמנעים – 1
הצעת הסיכום שהביא חבר הכנסת שאול יהלום לא נתקבלה.
       
היו"ר ראובן ריבלין:
       
       16 בעד, 26 נגד, אחד נמנע. אני קובע שהצעת ההחלטה לא נתקבלה.
        
       הצעת סיעת יחד-מרצ. נא להצביע - מי בעד? מי נגד? מי נמנע?
       
הצבעה מס' 49 
       
בעד הצעת הסיכום שהביא חבר הכנסת אבשלום וילן – 11
נגד – 34
נמנעים – 2
הצעת הסיכום שהביא חבר הכנסת אבשלום וילן לא נתקבלה.
       
היו"ר ראובן ריבלין:
       
       11 בעד, 34 נגד, שניים נמנעים, אני קובע שההצעה לא נתקבלה.
       
       הצעת סיכום מטעם ש"ס - מי בעד? מי נגד? מי נמנע?
       
הצבעה מס' 50
       
בעד הצעת הסיכום שהביא חבר הכנסת דוד אזולאי - 17
נגד - 29
נמנעים - 1
הצעת הסיכום שהביא חבר הכנסת דוד אזולאי לא נתקבלה.
       
היו"ר ראובן ריבלין:
       
       17 בעד, 29 נגד, אחד נמנע.
       
       הצעת שינוי - מי בעד? מי נגד? מי נמנע? 
       
הצבעה מס' 51
       
בעד הצעת הסיכום שהביא חבר הכנסת יוסף לפיד – 17
נגד – 28
נמנעים – 2
הצעת הסיכום שהביא חבר הכנסת יוסף לפיד לא נתקבלה.
       
היו"ר ראובן ריבלין:
       
       17 בעד, 28 נגד, שניים נמנעים, אני קובע שההצעה לא נתקבלה.
       
       הצעת הסיכום של סיעות ליכוד והעבודה, מי בעד? מי נגד?
       
הצבעה מס' 52
       
בעד הצעת הסיכום שהביא גדעון סער – 18
נגד – 25
נמנעים – 3
הצעת הסיכום שהביא חבר הכנסת גדעון סער לא נתקבלה.
       
היו"ר ראובן ריבלין:
       
       18 בעד, 25 נגד, שלושה נמנעים. אני קובע שאף אחת מהצעות ההחלטה לא נתקבלה.
       
       תודה רבה. הכנסת לא מחייבת את הממשלה בשום הצעת החלטה. פני הכנסת כפני ההחלטות היום. מכל מלמדי השכלתי. 
       

הצעת חוק הפיקוח על עסקי ביטוח (תיקון מס' 15), התשס"ה-2005
[מס' כ/66; "דברי הכנסת", חוב' ט"ז, עמ' ;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:

	הצעת חוק הפיקוח על עסקי ביטוח, יושב-ראש ועדת הכספים, אין הסתייגויות. 

יעקב ליצמן (יו"ר ועדת הכספים):
       
       הצעת חוק הפיקוח על עסקי ביטוח (תיקון מס' 15), התשס"ה-2005.
       
       אדוני היושב-ראש, חברי כנסת נכבדים, אני מתכבד להביא לפניכם לקריאה השנייה ולקריאה השלישית את הצעת חוק הפיקוח על עסקי ביטוח (תיקון מס' 15), התשס"ה-2005, אשר מהווה מיזוג של שתי הצעות חוק פרטיות, שאת האחת יזמו חברי הכנסת חיים אורון, אברהם שוחט, נסים דהן, אבשלום וילן ואנוכי ואת הצעת החוק השנייה יזם חבר הכנסת חיים כץ. 
       
       על-פי חוק הפיקוח על הביטוח, הכין המפקח על הביטוח באוקטובר 2003 תקנון אחיד לכל הקרנות הוותיקות שמונה להן מנהל מיוחד. חוק זה קובע גם כי המפקח על הביטוח, באישור שר האוצר, רשאי לשנות את התקנון האחיד האמור.
       
       מאחר שתקנון זה קובע, בין היתר, את זכויותיהם של עמיתים בקרנות הוותיקות שמונה להן מנהל מיוחד, מוצע בהצעת חוק זו לקבוע, נוסף על אישורו של שר האוצר, פיקוח פרלמנטרי על שינויים שייערכו בתקנון האחיד מטעם ועדת הכספים של הכנסת.
       
       בנוסף, מוצע לקבוע בהצעת חוק זו, שתקנות ששר האוצר רשאי להתקין לעניין פרק ז'1 לחוק הפיקוח על עסקי ביטוח, הקובע הוראות לטיפול בגירעון האקטוארי של קרנות הפנסיה הוותיקות, כדי להביאן לאיזון אקטוארי באמצעות שינויים בזכויות ובחובות של העמיתים ומתן סיוע ממשלתי שיאפשר להן לשלם קצבאות לעמיתיהן, יובאו לאישור ועדת הכספים של הכנסת.
       
       מדובר בהצעת חוק חשובה שמגבירה את יכולתה של ועדת הכספים למלא את תפקיד הפיקוח על עבודת הממשלה. 
       
       אדוני היושב-ראש, חברי כנסת נכבדים, אבקשכם לתמוך בהצעת החוק ולאשר אותה בקריאה השנייה והשלישית.

היו"ר עבד-אלמאלכ דהאמשה:
       
       תודה רבה ליושב-ראש ועדת הכספים. 
       
       חברי הכנסת, אנו עוברים להצבעה על הצעת החוק, הצעה בלי הסתייגויות, הצעת חוק הפיקוח על עסקי ביטוח (תיקון מס' 15), התשס"ה-2005, בקריאה שנייה.
       
הצבעה מס' 53
       
בעד סעיפים 1-2 – 23
נגד – אין
נמנעים – אין
סעיפים 1-2 נתקבלו.
       
היו"ר עבד-אלמאלכ דהאמשה:
       
       ברוב של 23 תומכים ואפס מתנגדים ואפס נמנעים הצעת החוק אושרה בקריאה שנייה.
       
       אנו מצביעים על אותה הצעה בקריאה שלישית, מי בעד? מי נגד?
       
הצבעה מס' 54
       
בעד החוק – 22
נגד – אין
נמנעים – אין
חוק הפיקוח על עסקי ביטוח (תיקון מס' 15), התשס"ה-2005, נתקבל.
       
       
היו"ר עבד-אלמאלכ דהאמשה:
       
       ברוב של 22 תומכים, אפס מתנגדים, אפס נמנעים, הצעת החוק אושרה בקריאה שלישית והיא תיכנס לספר החוקים. 
       
       חבר הכנסת אורון, בבקשה. 
       
חיים אורון (מרצ-יחד):
       
       אני ביקשתי לעלות בעיקר – גם כדי להודות לחבר הכנסת ליצמן, יושב-ראש הוועדה, לחברי ועדת הכספים, ובעיקר לציין את המאבק המאוד חריף, ולעתים תקיף - אם לא נאמר תוקפני - של חבר הכנסת חיים כץ, שנבצר ממנו להיות עכשיו כאן, אחרת הוא היה אומר את הדברים הללו. האוצר מאוד מאוד מאוד לא רצה את החוק הזה. הוא נכפה בסופו של דבר על שר האוצר, באמצעות האיום שלא להעביר את ועדת-בכר, והזכויות על כך מגיעות קודם כול לחבר הכנסת חיים כץ. אני מודה לו על כך ואני חושב שחוק חשוב - שהביזיון שהיה בחוק הפנסיה הקודם לא יחזור בחוקי פנסיה בעתיד. תודה רבה. 
       
עבד-אלמאלכ דהאמשה:
       
       תודה רבה לחבר הכנסת חיים אורון. 
       
       
מסמכים שהונחו על שולחן הכנסת 
       
היו"ר היו"ר עבד-אלמאלכ דהאמשה:
       
       הודעה לסגנית מזכיר הכנסת. 
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיעכם, כי הונחו היום על שולחן הכנסת – לדיון מוקדם: הצעת חוק למניעת הטרדה מינית (תיקון – הטרדה מינית של קטין מתחת לגיל 14),  התשס"ה-2005, מאת חברת הכנסת גילה פינקלשטיין; הצעת חוק ההוצאה לפועל (תיקון – פנייה ישירה לבנק להסדרת חובות), התשס"ה-2005, מאת חברת הכנסת גילה פינקלשטיין; הצעת חוק נכי רדיפות הנאצים (תיקון – כפל קצבה), התשס"ה-2005, מאת חבר הכנסת אפרים סנה וקבוצת חברי הכנסת; הצעת חוק התקשורת (בזק ושידורים) (תיקון – שירות שלא נקבע לו תשלום), התשס"ה-2005, מאת חבר הכנסת אמנון כהן; הצעת חוק יחסי ממון בין בני-זוג (תיקון – מועד האיזון), התשס"ה-2005, מאת חברי הכנסת רן כהן ואראלה גולן; הצעת חוק יסודות התקציב (תיקון – העברת תמיכות), התשס"ה-2005, מאת חברי הכנסת יולי תמיר וגלעד ארדן; הצעת חוק העונשין (תיקון – השגחת קטינים), התשס"ה-2005, מאת חבר הכנסת ניסן סלומינסקי; הצעת חוק התקשורת (בזק ושידורים) (תיקון – חובת העברת שידורי משדר ערוץ ייעודי), התשס"ה-2005, מאת חברי הכנסת גלעד ארדן ואבשלום וילן; הצעת חוק זכויות התלמיד (תיקון – הזכות להיבחן בבחינת בגרות ללא תשלום), התשס"ה-2005, מאת חבר הכנסת רוני בריזון וקבוצת חברי הכנסת; הצעת חוק פיקוח על בתי-ספר (תיקון – חובת תואר אקדמי למורה), התשס"ה-2005, מאת חברת הכנסת גילה פינקלשטיין; הצעת חוק איסור לשון הרע (תיקון – פיצוי לנפגע), התשס"ה-2005, מאת חברת הכנסת גילה פינקלשטיין; הצעת חוק זכויות תלמידים עם לקויות למידה בחינוך הרגיל, התשס"ה-2005, מאת חברת הכנסת גילה פינקלשטיין; הצעת חוק אישור הסכמים מדיניים על-ידי הכנסת, התשס"ה-2005, מאת חבר הכנסת איוב קרא; הצעת חוק מימון מפלגות (תיקון – מסירת הודעות מטעם הסיעה), התשס"ה-2005, מאת חבר הכנסת מיכאל נודלמן; הצעת חוק נכי רדיפות הנאצים (תיקון – כפל קצבה), התשס"ה-2005, מאת חבר הכנסת אברהם פורז; הצעת חוק בתי-המשפט (תיקון – בחירת נשיא בית-המשפט העליון ומשנהו), התשס"ה-2005, מאת חבר הכנסת איוב קרא; הצעת חוק ביטוח בריאות ממלכתי (תיקון – שירותי רפואת שיניים לילדי משפחות מצוקה), התשס"ה-2005, מאת חברת הכנסת גילה פינקלשטיין; הצעת חוק הכשרות המשפטית והאפוטרופסות (תיקון – איסור מניעת קשר בין קטין לבני משפחתו), התשס"ה-2005, מאת חברי הכנסת אליעזר זנדברג וחמי דורון; הצעת חוק ייצוג הולם למגזרים שונים באוכלוסיית מדינת ישראל בתהליכים מדיניים, התשס"ה-2005, מאת חברות הכנסת יולי תמיר ואתי לבני; הצעת חוק יום השבת, התשס"ה-2005, מאת חברי הכנסת נעמי בלומנטל ועמרם מצנע; הצעת חוק כביש אגרה (כביש ארצי לישראל) (תיקון – הארכת המועד להגשת ערר), התשס"ה-2005, מאת חבר הכנסת ניסן סלומינסקי; הצעת חוק הרשויות המקומיות (בחירת ראש רשות וסגניו וכהונתם) (תיקון – הגבלת כהונת ראש רשות מקומית),  התשס"ה-2005, מאת חבר הכנסת אריה אלדד; הצעת חוק לתיקון פקודת מס הכנסה (תשלום לביטוח רפואי), התשס"ה-2005, מאת חבר הכנסת חיים אורון; הצעת חוק הנוער (טיפול והשגחה) (תיקון – חקירת קטין והעמדתו לדין), התשס"ה-2005, מאת חבר הכנסת אפי איתם וקבוצת חברי הכנסת; הצעת חוק מבקר המדינה (תיקון – דין-וחשבון מבקר המדינה), התשס"ה-2005, מאת חבר הכנסת יורי שטרן וקבוצת חברי הכנסת; הצעת חוק לתיקון פקודת המשטרה (הגברת האכיפה), התשס"ה-2005, מאת חברת הכנסת מל פולישוק-בלוך וקבוצת חברי הכנסת.
       
       עוד הונחו היום על שולחן הכנסת - לקריאה שנייה ולקריאה שלישית: הצעת חוק שיפוט בענייני התרת נישואין (מקרים מיוחדים וסמכות בין-לאומית) (תיקוני חקיקה), התשס"ה-2005, שהחזירה ועדת החוקה, חוק ומשפט; הצעת חוק סמכויות לשם שמירה על ביטחון הציבור, התשס"ה-2005, שהחזירה ועדת הפנים ואיכות הסביבה.
       
       לקריאה ראשונה: הצעת חוק הקמת בית-חולים בקריות, התשס"ה-2005, של חברת הכנסת נעמי בלומנטל וקבוצת חברי הכנסת. 
       
       וכן, דין-וחשבון של משלחת הכנסת למושב הקיץ של האספה הפרלמנטרית של מועצת אירופה, שהתקיימה בשטרסבורג בין 20 ל-24 ביוני 2005.
       
       כן הונחה הצעת ועדת הכנסת לתיקון סעיפים 1א, 3א, 10א, 10ב, 10ה, 13, 62, 74ג, 74ו ו-101א לתקנון הכנסת. תודה. 
       
היו"ר עבד-אלמאלכ דהאמשה:
       
       תודה רבה לסגנית מזכיר הכנסת. 
       
       
       

החלטה בדבר אישור הוראות בצו תעריף המכס והפטורים ומס קנייה 
על טובין (תיקון מס' 23), התשס"ה-2005
[נספחות.]

היו"ר עבד-אלמאלכ דהאמשה:
       
       חברי הכנסת, הנושא הבא: החלטה בדבר אישור הוראות בצו תעריף המכס והפטורים ומס קנייה על טובין (תיקון מס' 23). יציג את ההחלטה חבר הכנסת ליצמן, יושב-ראש ועדת הכספים. בבקשה. ההחלטה טעונה הצבעה לאחר מכן. בבקשה, חבר הכנסת ליצמן. 
       
יעקב ליצמן (אגודת ישראל - יהדות התורה והשבת):
       
       אדוני היושב-ראש, החלטת ועדת הכספים לאשר את צו תעריף המכס והפטורים ומס קנייה על טובין (תיקון מס' 23), התשס"ה-2005. בצו זה מוגדל שיעור המכס על מוצרי תות-שדה ומחית תות-שדה, אך נקבע כי ייבוא תות-שדה קפוא מסוג שאינו גדל בארץ יהיה ללא תשלום מכס. כמו כן, מאחר שמוצרי תות-שדה חייבים מכס בשיעור של 12%, נקבע בצו זה כי גם מיץ תות-שדה יחויב בשיעור המכס האמור. 
       
       העלאת המכס האמורה נכנסה לתוקף ביום 1 ביוני ואושרה על-ידי ועדת הכספים. מאחר שהצו מובא בתוך שלושה שבועות לפני תום הכנס של הכנסת, נדרש אישור הכנסת נוסף על אישורה של ועדת הכספים. 
       
       אדוני היושב-ראש, חברי הכנסת הנכבדים, אבקשכם לאשר את הצו המצורף, תודה. 
       
היו"ר עבד-אלמאלכ דהאמשה:
       
       תודה רבה ליושב-ראש ועדת הכספים. חברי הכנסת, אנחנו עוברים להצבעה אם לאשר את ההחלטה בדבר אישור הוראות בצו תעריף המכס והפטורים ומס קנייה על טובין (תיקון מס' 23), התשס"ה-2005. מי בעד, מי נגד? אפשר להצביע. 
       
הצבעה מס' 55
       
בעד החלטת ועדת הכספים - 24
נגד - אין
נמנעים - אין
החלטת ועדת הכספים לאשר את צו תעריף המכס והפטורים ומס קנייה על טובין
(תיקון מס' 23), התשס"ה-2005, נתקבלה. 
       
היו"ר עבד-אלמאלכ דהאמשה:
       
       ובכן, ברוב של 24 תומכים, אפס מתנגדים ואפס נמנעים, ההחלטה אושרה.
       

הצעת חוק התקנים (תיקון מס' 7), התשס"ה-2005
[מס' 3074; "דברי הכנסת", כרך 196, עמ'  5492; מושב ראשון, חוב' י"ג', עמ' 3221; נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:
       
       חברי הכנסת, הנושא הבא: הצעת חוק התקנים (תיקון מס' 7), התשס"ה-2005, בקריאה שנייה וקריאה שלישית. יציג את ההצעה יושב-ראש ועדת הכלכלה, חבר הכנסת אמנון כהן, בבקשה אדוני. 
       
       חברי הכנסת, אני מבקש להעיר את תשומת לבכם: יש עדיין בפנינו מבול שלם של הצעות חוק בקריאה שנייה ושלישית, וגם בקריאה ראשונה. אני מבקש להצטמצם בזמן עד כמה שאפשר. 
       
אמנון כהן (יו"ר ועדת הכלכלה):
       
       עד כמה שאפשר.
       
היו"ר עבד-אלמאלכ דהאמשה:
       
       בכל מקרה נשב עד חצות, אבל יש הבדל בין חצות לשלוש לפנות בוקר, אולי. 
       
       בבקשה, אדוני. 
       
אמנון כהן (יו"ר ועדת הכלכלה):
       
       כן. תודה אדוני היושב-ראש, חברי חברי הכנסת, אני מתכבד להציג בפניכם את הצעת חוק התקנים (תיקון מס' 7), התשס"ה-2005, לקריאה שנייה ולקריאה שלישית. 
       
       הצעת החוק עברה בקריאה ראשונה בכנסת החמש-עשרה, אך בשל בעיות וליקויים שונים החליטה הוועדה שלא לאשר את הצעת החוק הממשלתית בנוסח שהובא בפניה, ונציגי הממשלה נתבקשו לגבש תיקונים והצעות אחרות. הליך זה לא הסתיים, לצערי, בכנסת החמש-עשרה, ולפיכך הוחל על הצעת החוק דין רציפות בכנסת השש-עשרה. לאחר דיונים ארוכים, אושרה לבסוף הצעת החוק לקריאה שנייה ולקריאה שלישית, וכעת היא מובאת לאישורכם.
       
       חוק התקנים הוא כלי חיוני לשמירה על בריאותו ובטיחותו של הציבור ולהגנה על איכות הסביבה. בהתאם לסעיף 8 בחוק התקנים, התשי"ג-1953, שר התעשייה, המסחר והתעסוקה רשאי להכריז על תקן מסוים כעל תקן ישראלי רשמי, אם נוכח כי הדבר דרוש לשם שמירה על בריאות הציבור או בטיחותו, הגנה על איכות הסביבה ולמטרות נוספות הקבועות בחוק. 
       
       המשמעות של הכרזה על תקן כעל תקן רשמי היא, שלא ניתן לייצר מצרך שלא בהתאם לדרישות התקן הרשמי שנקבע לגביו, ולא ניתן למכור, לייבא או לייצא מצרך שלא עומד באותן דרישות. הפרת הוראות אלה מהווה עבירה פלילית. 
       
       על אף ההוראות האמורות, הרי שכיום מצויים בשוק עשרות רבות של מוצרים שאינם עומדים בדרישות התקן, והם עלולים לסכן את הציבור, ואף לגרום לפגיעה בחיי אדם. כך לדוגמה, נמכרו "לולים" המיועדים לתינוקות, שבהם הרווח בין הסורגים לא היה בהתאם לדרישות התקן, דבר שהיה עלול לגרום למותם של תינוקות שראשם נתקע בין הסורגים. 
       
       הצעת החוק המונחת לפניכם, מטרתה לתת מענה על בעיות האכיפה של החוק, בשני מישורים - החמרת הענישה, ומתן סמכויות אכיפה מינהליות לממונה על התקינה. החמרת הענישה נדרשת, מאחר שהקנסות הקבועים כיום לעבירות של הפרת הוראות חוק התקנים נמוכים ביותר, ואין בכוחם להרתיע. כך, לדוגמה, העונש הקבוע כיום לעבירה של ייצור, מכירה, ייצוא או ייבוא מצרך שאינו עומד בדרישות תקן רשמי, הוא קנס ששיעורו הוא 26,000 שקלים לערך. על כן, נוצר מצב שמוכרים ויצרנים מעדיפים לעבור על הוראות החוק ולמכור או לייצר מצרכים שאינם עומדים בדרישות התקן, משום שהם מפיקים מכך רווח עצום, לעומת הסיכון שבהעמדתם לדין, שתגרור, לכל היותר, חיוב לשלם קנס נמוך. 
       
       בהצעת חוק זו הוראות המחמירות את הענישה, בין היתר בעבירות של הפרת הוראות התקן הרשמי, סימון בתו תקן שלא בהתאם להיתר מטעם מכון התקנים הישראלי, הפרעה לממונה על התקינה בביצוע תפקידי הביקורת ועוד. במסגרת זו נקבעו קנסות גבוהים מאלה הקיימים כיום. כך לדוגמה, בהתאם לתיקון המוצע, יעמוד הקנס בעבירה של הפרת הוראות התקן הרשמי על 202,000 ש"ח. 
       
       ההחמרה בענישה נדרשת גם כצעד מקביל להקלה בבדיקות התאמה לתקן של מוצרים מיובאים. צו יבוא חופשי קובע לגבי טובין, שחל עליהם תקן רשמי, כי תנאי לייבוא הטובין הוא המצאת תעודת בדיקה, המעידה על עמידה בדרישות התקן הרשמי. בעניין זה אימצה הממשלה את מסקנותיה של ועדה מקצועית בראשות פרופסור סיני דויטש, אשר המליצה לבצע הקלות בבדיקות הייבוא, על-ידי קביעת קטגוריות של טובין לפי רמות הסיכון שלהם, כך שטובין מסוימים ייבדקו, כמו היום, בבדיקות עמידה בתקן ממש, ואחרים ייבדקו רק על-ידי בדיקת מסמכים (תצהירים ותעודות בדיקה זרות), וחלקם כלל לא ייבדקו. עם זאת, המליצה הוועדה ליישם הקלות אלו רק בכפוף להחמרת הענישה. כלומר, מתן אמון בציבור, בכפוף לכך שממצים את הדין כראוי ובחומרה, מול מי שמפר את האמון שניתן. 
       
       כאמור, מוצע גם להעניק סמכויות מינהליות חדשות לממונה על התקינה, כדי לאכוף בצורה יעילה יותר את הוראות החוק. בין היתר, מוצע לקבוע כי הממונה יהיה רשאי לתת צו מינהלי, המורה לאדם להימנע או לחדול ממעשה המהווה הפרה של הוראות התקן הרשמי, אם נוכח כי נגרמת בשל כך פגיעה בבריאות הציבור, בבטיחותו או באיכות הסביבה. 
       
       אני סבור שמדובר בהצעת חוק חשובה ביותר, ולפיכך אני קורא לכם לאשר אותה, בקריאה השנייה ובקריאה השלישית. 
       
היו"ר עבד-אלמאלכ דהאמשה:
       
       תודה רבה ליושב-ראש ועדת הכלכלה. להצעת החוק יש הסתייגות לדיבור אחת, על ההסתייגות מוותר חבר הכנסת ליבוביץ. אנחנו נעבור להצבעה על חוק התקנים (תיקון מס' 7), התשס"ה-2005. מי בעד? מי נגד? אפשר להצביע. בקריאה שנייה כמובן.
       
הצבעה מס' 56
       
בעד – 18
נגד – אין
נמנעים – אין
סעיפים 1-17 נתקבלו.
       
היו"ר עבד-אלמאלכ דהאמשה:
       
       ובכן, ברוב של 18 תומכים, אין מתנגדים ואין נמנעים, הצעת החוק אושרה בקריאה שנייה, כהצעת הוועדה. 
       
       נצביע על אותה הצעה בקריאה שלישית. מי בעד? מי נגד? אפשר להצביע.
       
הצבעה מס' 57
       
בעד החוק - 19
נגד – אין
נמנעים – אין
חוק התקנים (תיקון מס' 7), התשס"ה-2005, נתקבל.
       
היו"ר עבד-אלמאלכ דהאמשה:
       
       ברוב של 19 תומכים, בלא מתנגדים ובלא נמנעים, הצעת החוק אושרה בקריאה שלישית, ונכנסה לספר החוקים.

       
הצעת חוק לתיקון פקודת התעבורה (מס' 69), התשס"ה-2005
       [מס' כ/82; "דברי הכנסת", חוב' ח', עמ' ;  נספחות.]
(קריאה שנייה וקריאה שלישית)
       
היו"ר עבד-אלמאלכ דהאמשה:
       
       חברי הכנסת, הנושא הבא: הצעת חוק תיקון פקודת התעבורה (מס' 69), התשס"ה-2005, בקריאה שנייה ובקריאה שלישית. יציג את ההצעה חבר הכנסת אמנון כהן, יושב-ראש ועדת הכלכלה. בבקשה, אדוני. אדוני לא חייב לקרוא את כל מה שכתבו לו.
       
אמנון כהן (יו"ר ועדת הכלכלה):
       
       היועצת המשפטית של הוועדה הנחתה אותי, שחייבים לקרוא את כל מה שכתוב, כי לפעמים יש תביעות משפטיות לגופים מסוימים, ואז מסתמכים על מה שנאמר.
       
זבולון אורלב (מפד"ל):
       
       זה עד השעה 22:00 בלילה, אחרי זה אתה שומע לנו.
       
היו"ר עבד-אלמאלכ דהאמשה:
       
       זה עד 22:00, לא אחרי 22:00.
       
רוני בר-און (הליכוד):
       
       לא חייבים לעשות שום דבר.
       
אמנון כהן (יו"ר ועדת הכלכלה):
       
       אנחנו נקצר.
       
       אדוני היושב-ראש, חברי כנסת נכבדים, אני מתכבד להציג בפניכם את הצעת החוק לתיקון פקודת התעבורה (מס' 69), התשס"ה-2005, לקריאה שנייה ולקריאה שלישית, שאותה יזם חבר הכנסת גלעד ארדן.
       
       הצעת החוק מהווה נדבך נוסף במאבק בנגע תאונות הדרכים. אחוז לא מבוטל מתאונות הדרכים מתרחש דווקא בשולי הדרכים, בעת שהנוהג ברכב או אחד מנוסעי הרכב יוצא מהרכב לצורך ביצוע פעולות שונות בשולי הדרך, כגון החלפת גלגל, תיקון תקלה וכיוצא בזה, ועלול להיפגע מרכב חולף. הסיכון הבטיחותי גובר בשעות החשכה וכן בתנאי מזג אוויר קשים.
       
       הצעת החוק באה לנסות ולמנוע פגיעה כאמור בנוהג ברכב או בנוסע ברכב, בהיותו מחוץ לרכב בדרך שאינה דרך עירונית, למעט במדרכה, על-ידי הטלת חובה להשתמש באפוד זוהר, אשר יסייע לנהגים להבחין במי שנמצא בשולי הדרך, מחוץ לרכב. לבישת אפוד זוהר תאפשר זמן תגובה רב יותר לנהג, לאחר שהבחין באדם הנמצא בשולי הכביש. כדי לסייע בהגשמת מטרה זו תחול החובה ללבוש את האפוד הזוהר על הנוהג ברכב, בעת יציאתו מהרכב, אלא אם כן אחד מנוסעי הרכב, המצא מחוץ לרכב, לובש את האפוד הזוהר.
       
       עוד מוצע לקבוע, כי ברכב שאינו אופנוע יוחזק האפוד הזוהר, בכל עת, בתא הנהג,  וזאת על מנת להבטיח כי הנהג לא ייאלץ לצאת מהרכב על מנת להביא את האפוד הזוהר מתא המטען של הרכב. לגבי אופנועים, מאחר שאין בעיה של זמינות האפוד, לא קובע החוק המוצע היכן הוא יוחזק.
       
       במהלך הדיונים שקיימה הוועדה לקראת הכנת הצעת החוק לקריאה השנייה ולקריאה השלישית, נדונה שאלת תחולתן של החובות המוטלות מכוח הצעת החוק על סוגי כלי רכב המשמשים את כוחות הביטחון וצה"ל. בהתאם לכך מוצע להסמיך את שר התחבורה, באישור ועדת הכלכלה של הכנסת, לפטור סוגי כלי רכב מהחובות האמורות.
       
       ברצוני לציין כי על-פי נתונים שהובאו בפנינו בעת הכנת הצעת החוק, יש מדינות נוספות באירופה, דוגמת אוסטריה, איטליה וספרד, אשר הכירו בחשיבות השימוש באפוד זוהר, ואימצו הסדרים חקיקתיים בעניין, הקובעים חובה להחזיק אפוד זוהר כחלק בלתי נפרד מהציוד הבסיסי הקיים בכל רכב.
       
       הצעת החוק תביא לאימוץ הסדרים דומים בישראל, ואנו תקווה כי יהיה בכך כדי לתרום למאבק בתאונות הדרכים ולהציל חיי אדם.

       אני קורא לכם להצביע בעד הצעת החוק בקריאה השנייה ובקריאה השלישית.
       
היו"ר עבד-אלמאלכ דהאמשה:
       
       תודה רבה לחבר הכנסת כהן, יושב-ראש הוועדה. חברי הכנסת, יש פה כמה מסתייגים שאינם נוכחים באולם, להוציא את חבר הכנסת אילן ליבוביץ, שבחר לוותר על הסתייגותו, ואנחנו יכולים לעבור להצבעה בקריאה שנייה. הצעת חוק תיקון פקודת התעבורה (מס' 69), התשס"ה-2005, בקריאה שנייה כהצעת הוועדה, מי בעד? מי נגד? אפשר להצביע.

הצבעה מס' 58
       
בעד – 18
נגד – 2
נמנעים – אין
סעיפים 1-2 נתקבלו.
       
היו"ר עבד-אלמאלכ דהאמשה:
       
       ברוב של 18 תומכים, שני מתנגדים ואפס נמנעים, הצעת החוק אושרה בקריאה שנייה, אנחנו עוברים להצבעה בקריאה שלישית. בבקשה.
       
הצבעה מס' 59
       
בעד החוק – 18
 נגד – 3 
 נמנעים – אין
חוק לתיקון פקודת התעבורה (מס' 69), התשס"ה-2005, נתקבל.
       
היו"ר עבד-אלמאלכ דהאמשה:
       
       ובכן, ברוב של 18 תומכים, שלושה מתנגדים ואפס נמנעים, הצעת החוק אושרה בקריאה שלישית, והיא תהפוך לחלק מספר החוקים.

       
הצעת חוק הספנות (כלי שיט זר בשליטה של גורם ישראלי), התשס"ה-2005
       [מס' מ/135; "דברי הכנסת", חוב' ח', עמ' ;  נספחות.]
(קריאה שנייה וקריאה שלישית)
       
היו"ר עבד-אלמאלכ דהאמשה:
       
       חבר הכנסת כהן, בבקשה, תציג לנו את הצעת חוק הספנות (כלי שיט זר בשליטה של גורם ישראלי), התשס"ה-2005, קריאה שנייה וקריאה שלישית. בבקשה, אדוני.
       
אמנון כהן (יו"ר ועדת הכלכלה):
       
       אדוני היושב-ראש, חברי חברי הכנסת, אני מתכבד להציג בפניכם את הצעת חוק הספנות (כלי שיט זר בשליטה של גורם ישראלי), התשס"ה-2005, לקריאה שנייה ולקריאה שלישית.
       
       הצעת חוק זו, מטרתה לקבוע כי על כלי שיט זר, שהוא בשליטה של גורם ישראלי, יחולו הוראות חוק הספנות (ימאים), התשס"ה-2005, ובכלל זה ההוראות לעניין ציוות האונייה בצוות ישראלי.
       
       בהתאם להוראות אלו קיימת חובת ציוות של אוניות צי סוחר, שתפוסתן למעלה מ-500 טונות בצוות ישראלי, הכולל קברניט ישראלי, ושניים או שישה קציני ים ישראלים, בהתאם לאופי הפעילות של האונייה.
       
       הסדר דומה קיים היום לגבי כלי שיט זר, שהוא בשליטה של גורם ישראלי, בתקנות 7 ו-7א לתוספת לחוק, להארכת תוקף של תקנות שעת-חירום (פיקוח על כלי שיט) [נוסח משולב], התשל"ג-1973. עם זאת, תוקפן של הוראות אלו מותנה בקיומו של מצב חירום במדינה. בהתאם להוראות חוק-יסוד: הממשלה, מצב החירום במדינה מותנה בהכרזה של הכנסת, שתוקפה למשך שנה לכל היותר, וניתן להאריכה, מפעם לפעם, לתקופה נוספת שלא תעלה על שנה. בד-בבד, לצד הארכת תוקפו של מצב החירום בהכרזה של הכנסת, יש צורך לפעול לביטול התניית תוקפם של חוקים שונים או הוראות חוק מסוימות בקיומו של מצב חירום במדינה, מקום שאין לכך הצדקה עניינית, ובכלל אלה תקנות 7 ו-7א לתוספת לחוק להארכת תוקף של תקנות שעת-חירום (פיקוח על כלי שיט) האמורות.
       
       לאור האמור לעיל, מוצע לקבוע בחקיקה ראשית, שאינה תלויה בקיומו של מצב חירום במדינה, הסדר הדומה להסדר הקבוע כיום בתקנות האמורות, המטיל חובה על כלי שיט זרים, שהם בשליטה של גורמים ישראליים, לצוות כלי שיט כאמור בצוות ישראלי, וזאת כהסדר משלים לחובת ציוות של כלי שיט הרשומים בישראל בצוות ישראלי לפי הוראות חוק הספנות (ימאים).
       
       השוואת מעמדם של כלי שיט זרים, שהם בשליטה של גורם ישראלי למעמדם של כלי שיט ישראליים, הרשומים בישראל, לעניין החובה לצוותם בצוות ישראלי, נועדה למנוע מגורמים עסקיים ישראליים להעדיף רישומם של כלי שיט שבשליטתם, במרשם חוץ, במטרה לפטור את עצמם מהחובה הקיימת לגבי כלי שיט הרשומים בישראל לצוותם בצוות ישראלי. באמצעות הטלת חובה זו ניתן יהיה להמשיך ולשמר בישראל ידע מקצועי בתחום הספנות, הן לצורך קיום כושר הובלה ימי באוניות ישראליות והן לצורך קיום תשתית לכוח-אדם ימי מקצועי בנמלים ובתעשייה, בכל עת ולא רק בשעת-חירום.
       
       לנוכח חשיבותה של הצעת החוק, ובמטרה לקדם את ענף הספנות הישראלי ולעודד את תעסוקתם של אנשי צוות ישראלים, אני קורא לכם לאשר את הצעת החוק בקריאה שנייה ובקריאה שלישית.
       
היו"ר עבד-אלמאלכ דהאמשה:
       
       תודה רבה ליושב-ראש ועדת הכלכלה. חברי הכנסת, להצעת החוק יש מסתייג אחד, שאיננו נוכח, ונעבור ישר להצבעה בקריאה השנייה ובקריאה השלישית. הצעת חוק הספנות (כלי שיט זר בשליטה של גורם ישראלי), התשס"ה-2005, בקריאה שנייה, כהצעת הוועדה. מי בעד? מי נגד? אפשר להצביע. אפשר גם להימנע, למי שלא הבין את החוק או את ההרצאה של היושב-ראש.
       
הצבעה מס 60
       
בעד סעיפים 1-14 – 23
נגד – אין
נמנעים – 1
סעיפים 1-14 נתקבלו.

היו"ר עבד-אלמאלכ דהאמשה:

	ובכן, ברוב של 23 תומכים, אפס מתנגדים, נמנע אחד, הצעת החוק אושרה בקריאה שנייה. אנחנו עוברים להצבעה על אותה הצעה בקריאה שלישית.
       
הצבעה מס' 61
       
בעד- 21
נגד – אין
 נמנעים – 1
חוק הספנות (כלי שיט זר בשליטה של גורם ישראלי), התשס"ה-2005, נתקבל.

היו"ר עבד-אלמאלכ דהאמשה:
       
       ובכן, ברוב של 21 תומכים, אפס מתנגדים, נמנע אחד, הצעת החוק אושרה בקריאה שלישית, והיא תהפוך לחלק מספר החוקים.  בבקשה, אדוני.
       
היו"ר עבד-אלמאלכ דהאמשה:
       
       אדוני יושב-ראש הוועדה, בבקשה.

אמנון כהן (יו"ר ועדת הכלכלה):
       
       אני רוצה להודות לחברי ועדת הכלכלה שבאמת עושים עבודה טובה, וכמובן לצוות המקצועי,  היועצת המשפטית של הוועדה, אתי בנדלר, שבימים אלה הכינה 20 חוקים - שיושב-ראש הכנסת גם ישמע, 20  חוקים בתקופה כל כך קצרה - מנהלת הוועדה, לאה ורון, והצוות המקצועי האחר. 

משה כחלון (הליכוד):
       
       מה עם יד ימינך?

אמנון כהן (יו"ר ועדת הכלכלה):
       
       חבר הכנסת משה כחלון הוא חבר פעיל בוועדה, וכן חבר הכנסת אילן  ליבוביץ וכל החברים. תודה רבה לכם. 

       
הצעת חוק עדכון כתובת, התשס"ה-2005
       ["דברי הכנסת", חוברת זו, עמ'; נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:
       
       חברי הכנסת, ההצעה הבאה היא הצעת חוק עדכון כתובת, התשס"ה-2005, בקריאה שנייה ובקריאה שלישית. יציג את ההצעה, בשם ועדת הפנים ואיכות הסביבה, חבר הכנסת חמי דורון.  בבקשה, אדוני.

חמי דורון (בשם ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להביא בפני הכנסת, לקריאה שנייה ולקריאה שלישית, את הצעת חוק עדכון כתובת, התשס"ה-2005, שיזם חבר הכנסת אהוד רצאבי.
       
       לפי ההצעה, כל תושב יהיה רשאי למסור למשרד הפנים כתובת למשלוח דואר, שאינה בהכרח כתובת מגוריו. הרשויות שנקבעו בהצעת החוק, שהן רשות הרישוי, המוסד לביטוח לאומי, רשות המסים בישראל והרשויות המקומיות, יחויבו להתעדכן אחת ל-30 יום בשינויים שנעשו בכתובות למשלוח דואר.  לגבי מי שבחר שלא למסור כתובת למשלוח דואר, יראו במען מגוריו הרשום במשרד הפנים את הכתובת למשלוח דואר. כך ייחסכו מתושבי המדינה ההליכים הכרוכים בשינוי כתובת בכל אחת מהרשויות האמורות.
       
       עוד מוצע, כי רשות ששלחה מסמך לכתובת קודמת של אדם, למעלה מ-50 יום לאחר ששונתה, יראו אותו כאילו לא הגיע ליעדו, אלא אם כן הוכח אחרת. 
       
       בנוסף, מוצע לקבוע כי שר הפנים, באישור ועדת הפנים ואיכות הסביבה של הכנסת, יוכל לשנות את התוספת שבה מנויות הרשויות שעליהן חל החוק.
       
       להצעת החוק הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ובקריאה שלישית.

היו"ר עבד-אלמאלכ דהאמשה:

	תודה רבה לחבר הכנסת חמי דורון. אין מסתייגים נוכחים באולם. אנחנו יכולים לעבור ישר להצבעה על הצעת חוק עדכון כתובת, התשס"ה-2005, בקריאה שנייה, כהצעת הוועדה. 


הצבעה מס' 62

בעד סעיפים 1-9 - 21
נגד - אין
נמנעים - אין
סעיפים 1-9 נתקבלו.

היו"ר עבד-אלמאלכ דהאמשה:

	ברוב של 21 תומכים, ללא מתנגדים וללא נמנעים, ההצעה אושרה בקריאה שנייה. אנחנו עוברים להצבעה בקריאה שלישית על אותה הצעה. מי בעד? מי נגד? אפשר להצביע.

הצבעה מס' 63

בעד החוק - 22
נגד - אין
נמנעים - אין
חוק עדכון כתובת, התשס"ה-2005. נתקבל.

היו"ר עבד-אלמאלכ דהאמשה:

       ברוב של 22 תומכים, ללא מתנגדים וללא נמנעים, הצעת חוק עדכון כתובת, התשס"ה-2005, אושרה בקריאה שלישית ותהפוך לחלק מספר החוקים.
       
       חבר הכנסת רצאבי, מילת תודה אחת, אתה מבטיח?  מציע החוק רוצה להודות, אני מקווה, במלה או במלים קצרות בלבד. בבקשה, חבר הכנסת רצאבי.

אהוד רצאבי (שינוי):
       
       אדוני היושב-ראש, חברי הכנסת, אני אעשה את זה בקיצור - - -

היו"ר עבד-אלמאלכ דהאמשה:

	בקיצור נמרץ.

אהוד רצאבי (שינוי):
       
       אני לא יכול להתחרות ביושב-ראש ועדת החוקה. ראשית, אני רוצה להודות לממלא-מקום יושב-ראש הוועדה, חמי דורון, שלא מקשיב לי וביקש שאני אודה לו. אני מודה לך, חמי דורון. 
       
משה כחלון (הליכוד):
       
       הוא ביקש שאתה תודה לו?

אהוד רצאבי (שינוי):
       
       הוא ביקש שאני אודה לו ואני עושה את מה שהוא מבקש. בכל מקרה, לאחר שהצעת החוק הזאת התקבלה, רבותי, חסל סדר הטלת עיקולים והטלת קנסות בלתי מוצדקים על-ידי גופים, כמו כביש-6, כאשר הם שולחים הודעות לכתובת שגויה. מהיום החיכוך בגין שינוי כתובות, בין האזרח לרשויות הממשלה, פסק. כל אזרח יעדכן פעם אחת את משרד הפנים, ובזה הדבר מסתיים. כל האחריות מפה והלאה היא על משרדי הממשלה.
       
       אני רוצה להודות מאוד ליושב-ראש הוועדה, חבר הכנסת גאלב מג'אדלה, שהצליח לקדם ולעזור לי לקדם את הצעת החוק הזאת במהירות רבה. כמובן, לכל צוות הוועדה, ולצוות המשפטי, למירי ולעורך-דין טרי, עורך-דין עידו בן-יצחק, שעזר לנו רבות לנסח ולשכנע את המתנגדים ולהגיע לפשרה הרצויה. תודה רבה לכולם. 

היו"ר עבד-אלמאלכ דהאמשה:

	תודה רבה לחבר הכנסת רצאבי.

       
הצעת חוק לתיקון פקודת העיריות (מס' 103), התשס"ה-2005 
       [מס'כ/87; "דברי הכנסת", חוב' ל"ח, עמ' ;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:
       
       חברי הכנסת, הנושא הבא: הצעת חוק לתיקון פקודת העיריות (מס' 103), התשס"ה-2005, בקריאה שנייה ובקריאה שלישית. יציג את ההצעה, בשם ועדת הפנים ואיכות הסביבה, חבר הכנסת חמי דורון. חבר הכנסת דורון, בבקשה, אדוני. אתה מוזמן לבוא ולהעלות את ההצעה. 

חמי דורון (בשם ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להביא בפני הכנסת, לקריאה שנייה ולקריאה שלישית, את הצעת חוק לתיקון פקודת העיריות (מס' 103), התשס"ה-2005, שיזמו חבר הכנסת יגאל יאסינוב ו-17 חברי כנסת נוספים.
       
       הצעת החוק מאמצת הסדר הדומה לזה הקיים בחוק מבקר המדינה, וקובעת כי בכל עירייה יוקם צוות לתיקון ליקויים שנמצאו בדוח שהגיש מבקר העירייה. הצוות יגיש את המלצותיו לראש העירייה וידווח עליהן לוועדה לענייני ביקורת.
       
       החוק יחול גם על מועצות מקומיות, אך לא על מועצות אזוריות, שבהן טרם הוסדר נושא הביקורת. 
       
       להצעת החוק הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ובקריאה שלישית. 
       
היו"ר עבד-אלמאלכ דהאמשה:

	תודה רבה לחבר הכנסת חמי דורון. אין מסתייגים נוכחים באולם. אנחנו יכולים לעבור ישר להצבעה. אנו מצביעים על הצעת חוק לתיקון פקודת העיריות (מס' 103), בקריאה שנייה, כהצעת הוועדה. מי בעד? מי נגד? אפשר להצביע.

הצבעה מס' 64

בעד סעיפים 1-2 - 23
נגד - אין
נמנעים - אין
סעיפים 1-2 נתקבלו.
היו"ר עבד-אלמאלכ דהאמשה:

	ברוב של 23 תומכים, ללא מתנגדים וללא נמנעים, הצעת החוק אושרה בקריאה שנייה. אנחנו מצביעים על אותה הצעה בקריאה שלישית. מי בעד? מי נגד? אפשר להצביע.

הצבעה מס' 65

בעד החוק - 22
נגד - אין
נמנעים - אין
חוק לתיקון פקודת העיריות (מס' 103), התשס"ה-2005, נתקבל.

היו"ר עבד-אלמאלכ דהאמשה:

	ברוב של 22 תומכים, ללא מתנגדים וללא נמנעים, הצעת חוק לתיקון פקודת העיריות (מס' 103), התשס"ה-2005, אושרה בקריאה שלישית ותהפוך לחלק מספר החוקים.

	חבר הכנסת יאסינוב, יוזם ההצעה, רוצה להודות.

יגאל יאסינוב (שינוי):
       
       אדוני היושב-ראש, אני רוצה להודות, ואהיה קצר, לא רק לאותם חברי הכנסת שתמכו היום וחתמו על ההצעה, אלא גם לארגוני מבקרי הפנים, שבעצם אתם כתבתי את החוק והבאתי אותו. אני גם רוצה להודות לנציגים של כל המשרדים - משרד הפנים, משרד המשפטים ומשרד מבקר המדינה, שעזרו בהכנת החוק. תודה. 

היו"ר עבד-אלמאלכ דהאמשה:
       
       תודה רבה לחבר הכנסת יאסינוב.


הצעת חוק לתיקון פקודת העיריות (מס' 104), התשס"ה-2005
[מס'; "דברי הכנסת", חוב' ל"ח, עמ' ;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:
       
       אנחנו עוברים להצעה הבאה: הצעת חוק לתיקון פקודת העיריות (מס' 104). יציג את ההצעה חבר הכנסת עמרם מצנע. בבקשה, אדוני.

עמרם מצנע (בשם ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להביא בפני הכנסת לקריאה שנייה ולקריאה שלישית את הצעת חוק לתיקון פקודת העיריות (מס' 104), התשס"ה-2005, שיזמו חברי הכנסת עמרם מצנע, אהוד יתום, רומן ברונפמן ואברהם פורז.
       
       מטרת הצעת החוק לקבוע, כי פיטוריהם של העובדים הבכירים ברשות המקומית - המזכיר, הרופא הווטרינר, המהנדס, היועץ המשפטי, הגזבר ומנהל מחלקת החינוך - לא ייעשו אלא בהמלצת ראש הרשות. הסמכות לאשר את הפיטורים תיוותר בידי המועצה. כך תימנע האפשרות שמועצות לעומתיות יכפו על ראשי הרשויות את פיטורי העובדים הבכירים בעירייה.
       
       להצעת החוק הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ובקריאה שלישית. 

היו"ר עבד-אלמאלכ דהאמשה:
       
       תודה רבה לחבר הכנסת מצנע. חברי הכנסת, להצעה אין מסתייגים נוכחים.

חמי דורון (שינוי):
       
       יש - - - הסתייגות שלי, אדוני. 

היו"ר עבד-אלמאלכ דהאמשה:
       
       בלוח התיקונים?

חמי דורון (שינוי):
       
       כן. 


היו"ר עבד-אלמאלכ דהאמשה:
       
       אומנם, יש פה לוח תיקונים, אני לא רואה את ההסתייגות של חבר הכנסת. כן, בסדר, בבקשה, אדוני, אתה יכול לנמק את ההסתייגות שלך, אין בעיה. בבקשה, חבר הכנסת דורון, אני מבקש ממך לעשות את זה בקצרה. 

חמי דורון (שינוי):
       
       חמש דקות יש לי, לא?

היו"ר עבד-אלמאלכ דהאמשה:
       
       שלוש בינתיים.

חמי דורון (שינוי):
       
       למה שלוש? למה? 

היו"ר עבד-אלמאלכ דהאמשה:
       
       חבל על הזמן. 

חמי דורון (שינוי):
       
       למה אתה מקפח אותי? 

היו"ר עבד-אלמאלכ דהאמשה:
       
       בסדר, לא נקפח אותך.

חמי דורון (שינוי):
       
       אדוני היושב-ראש, אדוני שר הפנים, חברי חברי הכנסת, הצעת החוק הזאת יוצרת מצב, שבעצם אנחנו מחזקים בצורה בלתי סבירה את כוחם של ראשי הרשויות. 
       
       נכון להיום, המצב הוא כזה שרוב בעלי התפקידים שנמנים בתוך אותה הצעת חוק, צריכים רוב מיוחד בשביל לפטר אותם, כך שגם אם יש מועצה לעומתית - כשבדרך כלל, מועצה לעומתית לא נוהגת בחוסר שכל ומפטרת סתם עובד סטטוטורי, דוגמת יועץ משפטי או מבקר העירייה או מהנדס העיר - ולמרות זאת, כפי שאמרתי, צריך רוב מיוחד בשביל זה, והדברים הם לא כל כך קלים כמו שמנסים להציג אותם. 
       
       אלא מה? ראשי הרשויות באופן שיטתי פשוט מכרסמים בכוח המעט, הקטן, שיש לחברי המועצה. 
       
       נתאר לעצמנו מצב מאוד פשוט. היועץ המשפטי לעירייה, על-פי החוק, הוא יועץ משפטי לעירייה. בפועל, הוא היועץ המשפטי של ראש העירייה - הוא עושה את עבודתו, הוא מגן רק עליו, הוא לא מגן על חברי המועצה, הוא לא נותן חוות דעת לחברי המועצה, הוא מתעלם מחברי המועצה. 
       
       חברי מועצת עיר הם אנשים שנבחרו בדיוק באותה דרך שנבחר ראש העיר. הם שליחי ציבור בדיוק כמו ראש העיר. אי-אפשר לבוא ולומר ככה: עבדתם, הוצאתם כסף, נבחרתם. עכשיו מרגע שנבחרתם, אני מתעלם מכם לחמש שנים, אתם לא מעניינים אותי. פעם בשנה אני אצטרך אתכם כאשר אני אבוא לאשר את התקציב, וחוץ מזה אני מצפצף עליכם. 
       
       זה מה שקורה בפועל בכל הרשויות המקומיות, וצריך לשים לזה סוף וצריך ליצור מערכת של איזונים ובלמים לראשי רשויות, שחושבים שהם פיאודלים שעושים כל מה שהם רוצים. 
       
       לדבר הזה צריך לשים סוף, ולכן אני מבקש מחברי הכנסת לא לאשר, לא להצביע בעד החוק הזה, לדחות אותו, מכיוון שהוא חוק שאיננו ראוי. תודה.

היו"ר עבד-אלמאלכ דהאמשה:
       
       תודה רבה. אתה יכול לבקש לאשר את ההסתייגות שלך, חבר הכנסת דורון. 

עמרם מצנע (בשם ועדת הפנים ואיכות הסביבה):
       
       - - - להצביע - - -

חמי דורון (שינוי):
       
       ההסתייגות שלי היתה הסתייגות לדיבור כדי לדחות - - -

היו"ר עבד-אלמאלכ דהאמשה:
       
       אז אתה לא עומד על זה שנצביע על ההסתייגות. 

חמי דורון (שינוי):
       
       לא, על ההסתייגות עצמה לא. זאת היתה הסתייגות לדיבור.

היו"ר עבד-אלמאלכ דהאמשה:
       
       שר הפנים רוצה להתערב בדיון. בבקשה, אדוני. 

שר הפנים אופיר פינס-פז:
       
       - - -

היו"ר עבד-אלמאלכ דהאמשה:
       
       אדוני מוותר? תודה רבה, אנחנו יכולים לעבור להצבעה. הצעת חוק לתיקון פקודת העיריות (מס' 104), התשס"ה-2005, לרבות לוח תיקונים, כהצעת הוועדה. מי בעד, מי נגד? אפשר להצביע. ההסתייגות ירדה. 
       
       אנחנו מצביעים על החוק, עם לוח התיקונים כהצעת הוועדה. ההצבעה הזאת בקריאה שנייה, כמובן. 

הצבעה מס' 66
       
בעד סעיפים 1-2 -    19
נגד - 3
נמנעים - 1
סעיפים 1-2 נתקבלו. 
       
היו"ר עבד-אלמאלכ דהאמשה:
       
       ובכן, ברוב של 19 תומכים, שלושה מתנגדים ונמנע אחד, הצעת החוק אושרה בקריאה שנייה. אנחנו מצביעים על אותה הצעה בקריאה שלישית. מי בעד, מי נגד? אפשר להצביע.

הצבעה מס' 67
       
בעד החוק - 21
נגד - 5
נמנעים - 1
חוק לתיקון פקודת העיריות (מס' 104), התשס"ה-2005, נתקבל.
       
היו"ר עבד-אלמאלכ דהאמשה:
       
       ובכן, חברי הכנסת, ברוב של 21 תומכים, חמישה מתנגדים ונמנע אחד, הצעת חוק לתיקון פקודת העיריות (מס' 104) אושרה בקריאה שלישית והיא תהווה מעתה חלק מספר החוקים. תודה רבה.
       

הצעת חוק חופש המידע (תיקון מס' 3), התשס"ה-2005
[מס' כ/87; "דברי הכנסת", חוב' ל"ח, עמ' ;  נספחות.]
(קריאה שנייה וקריאה שלישית)
       
היו"ר עבד-אלמאלכ דהאמשה:
       
       החוק הבא - הצעת חוק חופש המידע (תיקון מס' 3), התשס"ה-2005. תציג את ההצעה חברת הכנסת לאה נס, בשם ועדת הפנים ואיכות הסביבה. ההצעה היא בקריאה שנייה ובקריאה שלישית. בבקשה, חברת הכנסת נס.

רוני בר-און (הליכוד):
       
       יש לה עשרה עמודים, אדוני היושב-ראש. 

לאה נס (בשם ועדת הפנים ואיכות הסביבה):
       
       ואני אעשה את זה לאט, רוני. יש לי תודות. 
       
       אדוני היושב-ראש, כנסת נכבדה, אני מתכבדת להביא בפני הכנסת לקריאה שנייה ולקריאה שלישית את הצעת חוק חופש המידע (תיקון מס' 3), התשס"ה-2005, שביוזמתי. 
       
       מטרתה של הצעת חוק זו היא להגביר את השקיפות בפני הציבור ולייעל את הליכי קבלת המידע בכל הנוגע למידע על איכות הסביבה.
       
       לפי ההצעה, השר לאיכות הסביבה יוסמך לקבוע בתקנות, כי רשות ציבורית תעמיד לעיון הציבור - בין היתר באתר האינטרנט שלה או בכלי מדיה זמין אחר - מידע על איכות הסביבה שברשותה.
       
       כיום, אין כלי שבאמצעותו יכול הציבור לקבל תמונה כוללת על מצב הסביבה במקום מגוריו או בכל מקום אחר בארץ. 
       
       המידע שניתן להשיג היום בכלים הקיימים, על-פי חוק חופש המידע, הינו מאוד נקודתי וניתן על-פי שאלה מסוימת המופנית לגורם מסוים, ועל מנת לקבלו יש לעבור מכשולים ביורוקרטיים לא מעטים. 
       
       בהצעת חוק זו אין משום הטלת חובה חדשה על הרשויות הציבוריות לאסוף מידע חדש. כל שנדרש מהן הוא לפרסם את המידע המצוי ברשות, שאותו הן נדרשות לאסוף באופן שוטף. 
       
       יצוין, כי הוראות סעיף 9 לחוק חופש המידע בדבר מידע שאין למוסרו או שאין חובה למוסרו, והוראות סעיף 13 לחוק -  החברים שלי לא מקשיבים, אנחנו פשוט נעצור את הדיון. תגיד להם, אני עוצרת את הדיון. 

היו"ר עבד-אלמאלכ דהאמשה:
       
       חברי הכנסת, חברי הכנסת כחלון ועמרי שרון. רבותי, אנחנו פה בדיון ואתם עושים ישיבה. אפשר לעשות את זה מחוץ לאולם. 

לאה נס (בשם ועדת הפנים ואיכות הסביבה):


	אני לא יכולה להמשיך. אני פשוט רוצה שתקשיבו. 

עמרי שרון (הליכוד):
       
       אדוני היושב-ראש - - -

היו"ר עבד-אלמאלכ דהאמשה:
       
       אני מבקש להאזין, ומי שרוצה לעשות דברים אחרים - לא זה המקום.

לאה נס (יו"ר ועדת המדע והטכנולוגיה):
       
       הוראות סעיף 13 לחוק בדבר הגנה על צד שלישי יחולו, בשינויים המחויבים, גם על פרסום מידע לפי הצעת החוק. 
       
       הצעת חוק זו תחולל מהפכה ותהווה תקדים בכמה מישורים: קידום בריאות הציבור הרחב גם היום וגם לדורות הבאים; נגישות ושקיפות מידע קריטי בדבר נזקים סביבתיים, וכמובן, אמצעי אכיפה יעיל ביותר כנגד הגופים המזהמים. 
       
       עם קבלת חוק זה בישראל, ישראל תצטרף לשורה ארוכה של מדינות העולם המערבי שאימצו חקיקה המחייבת להעביר לציבור מידע הנוגע לסביבה. 
       
       אני מבקשת מחברי הכנסת לאשר את הצעת החוק הזאת בקריאה שנייה ובקריאה שלישית. תודה.

היו"ר עבד-אלמאלכ דהאמשה:
       
       תודה רבה לחברת הכנסת לאה נס. חברי הכנסת, להצעת החוק יש הסתייגות של מסתייג שאיננו נוכח באולם, אנחנו נתעלם ממנה ונעבור להצבעה על הצעת החוק כולה, כהצעת הוועדה. 

שר הפנים אופיר פינס-פז:
       
       אין הסתייגות של הממשלה?

היו"ר עבד-אלמאלכ דהאמשה:
       
       לא, אין. בקריאה שנייה, מי בעד, מי נגד? אפשר להצביע. הצעת חוק חופש המידע (תיקון מס' 3), התשס"ה-2005, כהצעת הוועדה, בקריאה שנייה. 

הצבעה מס' 68
       
בעד סעיפים 1-2  -  24
נגד - אין
נמנעים - אין
סעיפים 1-2 נתקבלו.
       
היו"ר עבד-אלמאלכ דהאמשה:
       
       ובכן, ברוב של 24 תומכים, אפס מתנגדים ואפס נמנעים, הצעת החוק אושרה בקריאה שנייה. אנחנו מצביעים על אותה הצעה בקריאה שלישית. מי בעד, מי נגד? אפשר להצביע.

הצבעה מס' 69
       
בעד החוק - 23
נגד - אין
נמנעים - אין
חוק חופש המידע (תיקון מס' 3), התשס"ה-2005, נתקבל.
       
היו"ר עבד-אלמאלכ דהאמשה:
       
       ובכן, ברוב של 23 תומכים, אפס מתנגדים ואפס נמנעים, הצעת חוק חופש המידע (תיקון מס' 3), התשס"ה-2005, אושרה בקריאה שלישית והיא תהפוך לחלק מספר החוקים. מילות תודה קצרות לחברת הכנסת לאה נס, בבקשה.

משה גפני (דגל התורה):
       
       אם אפשר, בבקשה, באריכות - - -
       
לאה נס (בשם ועדת הפנים ואיכות הסביבה):
       
       למרות השעה ואף שחברי באמת מאיצים בי לא לדבר, אני חייבת להודות. ראשית, אני רוצה להודות לכם, חברי הכנסת, שתמכתם בהצעת החוק הזאת, ובמיוחד ליוזמי החוק ושותפיו, לקליניקה לצדק סביבתי בראשות עורכת-הדין ליאת גולן ולעמותת אזרחים למען הגליל בראשות ליאורה אהרון. אני מודה ליושב-ראש הוועדה ולצוות ועדת הפנים ואיכות הסביבה, למנהלת הוועדה, גברת יפה שפירא ולעורך-הדין עידו בן-יצחק. אני חייבת לומר שהצעת החוק הזאת לא היתה מגיעה עד הלום לולא העבודה המקצועית של היועצת המשפטית של הוועדה, עורכת-הדין מירי פרנקל-שור. זו עבודה מקצועית שלא תסולא בפז. מירי פרנקל-שור, נראה לי שלא שמעת.
       
היו"ר עבד אלמלכ דהאמשה:
       
       בסדר. תגידי לה את זה אחר כך. תודה רבה לחברת הכנסת נס.
       
משה גפני (דגל התורה):
       
       יישר כוח.
       

הצעת חוק המועצות האזוריות (מועד בחירות כלליות) (תיקון מס' 3), התשס"ה-2005
[מס' מ/198; "דברי הכנסת", חוברת זו, עמ' ; נספחות.]
(קריאה שנייה וקריאה שלישית)
       
היו"ר עבד אלמלכ דהאמשה:
       
       הנושא הבא הוא הצעת חוק המועצות האזוריות (מועד בחירות כלליות) (תיקון מס' 3), התשס"ה-2005 – קריאה שנייה וקריאה שלישית. יציג את ההצעה, בשם ועדת הפנים ואיכות הסביבה, חבר הכנסת חמי דורון. אדוני, בבקשה.
       
קריאה:
       
       יש הסתייגויות?
       
היו"ר ראובן ריבלין:
       
       רבותי, האם כולם משינוי מסתייגים או אחד בשם כולם?
       
חמי דורון (בשם ועדת הפנים ואיכות הסביבה):
       
       רק אני אסתייג.
       
היו"ר ראובן ריבלין:
       
       רק אתה תסתייג. אם כך, חמש דקות במקום שלוש דקות.
       
אלי בן-מנחם (העבודה - מימד - עם אחד):
       
       שלוש דקות.
       
חמי דורון (בשם ועדת הפנים ואיכות הסביבה):
       
       אבל אדוני, אני קודם מציג את החוק.
       
היו"ר ראובן ריבלין:
       
       קודם אתה מציג את החוק. בסדר.
       
משה גפני (דגל התורה):
       
       מה מסתייג? אתה מציג את החוק.
       
היו"ר ראובן ריבלין:
       
       חבר הכנסת גפני, הוא מציג החוק. כבר ראינו פה הכול.
       
חמי דורון (בשם ועדת הפנים ואיכות הסביבה):
       
       אני ממלא את מקומו של - - -
       
משה גפני (דגל התורה):
       
       יש לי זמן.
       
היו"ר ראובן ריבלין:
       
       אני מבקש להציג את החוק בשם ועדת הפנים. בבקשה.
       
קריאה:
       
       היושב-ראש, אתה - - -
       
היו"ר ראובן ריבלין:
       
       לא. לצערי הרב, היא לא מובילה.
       
חמי דורון (בשם ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להציג בפני הכנסת את הצעת חוק המועצות האזוריות (מועד בחירות כלליות) (תיקון מס' 3), התשס"ה-2005.
       
       אדוני היושב-ראש, למען הגילוי הנאות, אני מציג את הצעת החוק הזאת על-פי בקשה של יושב-ראש הוועדה. הוא לא מרגיש טוב ולכן אני מחליפו. אני עצמי הגשתי הסתייגות להצעת החוק הזאת.

היו"ר ראובן ריבלין:
       
       אין צורך בגילוי נאות. זה ברור. אתה מגיש את הצעת החוק בשם הוועדה אף שאתה מתנגד לה.
       
חמי דורון (בשם ועדת הפנים ואיכות הסביבה):
       
       לא אוותר עליה.
       
היו"ר ראובן ריבלין:
       
       דרך אגב, יכול להיות שגם יושב-ראש הוועדה.
       
חמי דורון (בשם ועדת הפנים ואיכות הסביבה):
       
       אכן כך הדבר.
       
רוני בר-און (הליכוד):
       
       הוא לא יכול להציג חוק וגם להגיש הסתייגויות.
       
היו"ר ראובן ריבלין:
       
       לא. הוא יכול.
       
רוני בר-און (הליכוד):
       
       ניסינו.
       
חמי דורון (בשם ועדת הפנים ואיכות הסביבה):
       
       לא תמיד זה הולך.
       
היו"ר ראובן ריבלין:
       
       אם רוב הוועדה מחליט נגדך, אתה לא תציג את החוק פה?
       
רוני בר-און (הליכוד):
       
       ניסיתי.
       
חמי דורון (בשם ועדת הפנים ואיכות הסביבה):
       
       הוא הולך בשיטת "הצלחנו": היה מצליח – מה טוב.
       
היו"ר ראובן ריבלין:
       
       תאמין לי שאם אני קורא את המפה נכון, גם ניסית וגם הצלחת.
       
אבשלום וילן (מרצ-יחד):
       
       אולי תציג - - -
       
חמי דורון (בשם ועדת הפנים ואיכות הסביבה):
       
       הרי אתה יודע – הרי אתם יודעים במה דברים אמורים. זה בא מבית המדרש שלכם.
       
אלי בן-מנחם (העבודה - מימד - עם אחד):
       
       אז זה יעבור.
       
חמי דורון (בשם ועדת הפנים ואיכות הסביבה):
       
       הנושא העיקרי הוא הסדרת מועדי הבחירות למועצות האזוריות. לפי ההצעה, יחולקו המועצות האזוריות לשתי קבוצות. באחת ייערכו הבחירות הבאות ביום י"ז בכסליו התשס"ח, 27 בנובמבר 2007, ובשנייה ייערכו הבחירות הבאות ביום כ"ד בטבת התשס"ט, 20 בינואר 2009.
       
       נושא שני הוא קביעת מועדי הבחירות במועצות אזוריות שכוננו כתוצאה מאיחוד רשויות, בדומה להסדר הקיים לגבי עיריות ומועצות מקומיות.
       
       הנושא השלישי הוא מתן פטור לראש מועצה אזורית מכהן מהצורך בהגשת חתימות תומכים בעת הצגת מועמדותו לכהונה נוספת, בדומה להסדר הקיים לגבי ראשי עיריות ומועצות מקומיות מכהנים.
       
       להצעת החוק הוגשו הסתייגויות. כיושב-ראש הוועדה אני מבקש מחברי הכנסת לדחות את ההסתייגויות ולאשר את החוק. בשמי אבקש אחרת.

היו"ר ראובן ריבלין:
       
       תודה רבה. עכשיו, אני מזמין את חבר הכנסת חמי דורון לנמק את הסתייגותו. רבותי חברי הכנסת משינוי, אני מבין - - -
       
גדעון סער (הליכוד):
       
       הסתייגות אחת?
       
עמרי שרון (הליכוד):
       
       אדוני היושב-ראש - - -
       
היו"ר ראובן ריבלין:
       
       מרגע זה לא אכפת לי כמה הסתייגויות יש לאנשים. כל אחד עולה ומקבל מקסימום חמש דקות.
       
אלי בן-מנחם (העבודה - מימד - עם אחד):
       
       למה חמש דקות? למה לא שלוש דקות או שתי דקות?
       
חמי דורון (שינוי):
       
       מכיוון שהתקנון קובע שעל כל הסתייגות מקבלים חמש דקות.
       
היו"ר ראובן ריבלין:
       
       למה לך לענות לו?
       
אלי בן-מנחם (העבודה - מימד - עם אחד):
       
       גם כך אנחנו משוכנעים.
       
חמי דורון (שינוי):
       
       אדוני היה סגן, והוא מכיר את התקנון.
       
היו"ר ראובן ריבלין:
       
       אתה רוצה עכשיו להיות גם המציע, גם המסתייג וגם מנהל הישיבה?

אלי בן-מנחם (העבודה - מימד - עם אחד):
       
       אפשר להוציא את דורון לחופש?
       
היו"ר ראובן ריבלין:
       
       עכשיו אני מנהל ישיבות.
       
חמי דורון (בשם ועדת הפנים ואיכות הסביבה):
       
       זה לא רע.
       
היו"ר ראובן ריבלין:
       
       זה נכון, אבל זה כמו שחבר הכנסת ליצמן עשה היום. הוא היה היחיד והוא אמר: פה-אחד התקבלה החלטה.
       
       בבקשה, נא להסתייג. חברי סיעת שינוי אחרים לא מסתייגים. חברי סיעת שינוי, אף אחד לא מסתייג חוץ מזה. אחריהם יבוא חבר הכנסת דוד אזולאי. האם הוא נוכח?
       
עמרם מצנע (העבודה - מימד - עם אחד):
       
       איננו.
       
היו"ר ראובן ריבלין:
       
       הוא איננו. אם כך, זו ההסתייגות היחידה. אדוני, בבקשה.
       
חמי דורון (שינוי):
       
       אדוני היושב-ראש, חברי חברי הכנסת, רבותי השרים. הצעת החוק הזאת יוצרת עיוות מסוים, שכן ייווצר מצב שחברי מועצות אזוריות וראשי מועצות אזוריות יכהנו בפועל זמן רב יותר משהחוק מתיר, דהיינו יותר מתקופת הזמן הקצובה. יש בזה חוסר היגיון, אך ורק כדי לרצות קבוצת אוכלוסייה כלשהי. אדוני השר, זה המצב. חבל שכך עושים, בעיקר כאשר הדוגמה מונחת לפנינו בבית הזה. הרי כאשר נבחרנו ב-2003 הטענה היתה, לפחות לכאורה, שאנחנו צריכים להיות חברי כנסת עד 2007. בא בית-המשפט העליון ואמר, רבותי, הפרשנות שלכם לחוק איננה נכונה, וקיצר את הזמן. דהיינו, לא יכול להיות מצב שמועצה אזורית תכהן מעל הזמן המוקצב לה, אלא יכול להיות שהיא תכהן פחות מהזמן המוקצב לה. פה אתם עושים בדיוק הפוך ממה שקבע בית-המשפט בענייננו. אני חושב שהדבר לא הולם ולא נכון, ונובע אך ורק מבעיה פנימית אחת של בן אחד בליכוד ושל כמה ראשי מועצות אזוריות בעבודה.
       
רוני בר-און (הליכוד):
       
       - - -
       
חמי דורון (שינוי):
       
       אז על מה בסך הכול אנחנו מדברים?
       
עמרי שרון (הליכוד):
       
       אתה אומר: אם אני לא טייס - - -
       
חמי דורון (בשם ועדת הפנים ואיכות הסביבה):
       
       לא. חבר הכנסת עמרי שרון, עם כל הכבוד, אני חושב שצריך להחיל אותה מידה ואותו היגיון על כולם, וכך צריך להיות.
       
שר הפנים אופיר פינס-פז:
       
       אדוני יושב-ראש הוועדה גם מסתייג וגם צריך לענות לעצמו?
       
היו"ר ראובן ריבלין:
       
       לא. בהשאלה אומר לכם. חבר הכנסת חמי דורון כל כך משכנע, שאני לא יודע במה הוא שכנע אותי: האם לתמוך ביד ימין או לתמוך ביד שמאל?
       
       רבותי חברי הכנסת, הואיל ויושב-ראש הוועדה אינו נוכח וחבר הכנסת חמי דורון הציג את החוק וגם נימק את ההסתייגות, והואיל והוא לא יכול להשיב על ההסתייגות שלו בתור יושב-ראש הוועדה ולומר מדוע היא לא צודקת, אני מזמין את שר הפנים לומר דברים. בבקשה.
       
רוני בר-און (הליכוד):
       
       הוא יכול להשיב על ההסתייגות של עצמו.

היו"ר ראובן ריבלין:
       
       הואיל ויש גבול לאבסורד, אני מפסיק אותו כאן ונותן לשר להשיב, וזה הכול.
       
עמרי שרון (הליכוד):
       
       אדוני היושב-ראש, אני שמח שייקבע - - -
       
גדעון סער (הליכוד):
       
       - - -
       
שר הפנים אופיר פינס-פז:
       
       דקה. חבר הכנסת גדעון סער.
       
היו"ר ראובן ריבלין:
       
       גדעון surprise.
       
שר הפנים אופיר פינס-פז:
       
       חברי חברי הכנסת, צריך להיות ברור שההצגה של חבר הכנסת חמי דורון יש בה הרבה מן המעוות. אני רוצה שתבינו שההצעה להצעת החוק הזאת באה מאגף הבחירות אצלנו, שיל"ת, משום שמשרד הפנים היום אחראי - ולא היה אחראי בעבר - לכל הבחירות, ולא רק לבחירות במועצות האזוריות אלא גם בכל הוועדים. חבר הכנסת דורון, מדובר במאות בחירות חדשות נוספות. אני יודע שאתה יודע לעשות הכול. משרד הפנים – אגף הבחירות – לא יודע לעשות את זה בסדר הזמנים הזה, והוא ביקש לעשות זאת על-פי תקופות, לכן נקבע מה שנקבע. אתה צודק, ובאמת כתוצאה מזה לחלק מראשי המועצות - -
       
חמי דורון (שינוי):
       
       חלק חמש שנים - - -
       
שר הפנים אופיר פינס-פז:
       
       - - הוארכה הקדנציה באופן חד-פעמי.

חמי דורון (שינוי):
       
       60 יום. על מה אתה מדבר?
       
שר הפנים אופיר פינס-פז:
       
       אבל הדבר נעשה בשקיפות, והכנסת יכולה לחוקק זאת או לא. אני אומר לך שבסופו של דבר, עם כל הבעייתיות של ההסדר, הוא הטוב ביותר לעומת כל דבר אחר. לכן יזמנו את הצעת החוק.
       
רוני בר-און (הליכוד):
       
       אפשר לשאול שאלה?
       
היו"ר ראובן ריבלין:
       
       תודה רבה. הוא כבר ירד. האם זו שאלה שנוגעת לעצם הצבעתך? לא. תודה רבה. גמרנו.
       
       רבותי חברי הכנסת והשרים, אנחנו עוברים להצבעה. חבר הכנסת דורון, האם אדוני מבקש להצביע על הסתייגותו?
       
חמי דורון (שינוי):
       
       לא.
       
היו"ר ראובן ריבלין:
       
       לא. כלומר, אין לנו הסתייגויות לחוק זה.
       
חמי דורון (שינוי):
       
       אין.
       
היו"ר ראובן ריבלין:
       
       אנחנו מצביעים על כל החוק - הצעת חוק המועצות האזוריות (מועד בחירות כלליות) (תיקון מס' 3), התשס"ה-2005 - בקריאה שנייה. מי בעד? מי נגד? נא להצביע.
       

הצבעה מס' 70
       
בעד סעיפים 1-10 - 26
נגד - 5
נמנעים - אין
סעיפים 1-10 נתקבלו.
       
היו"ר ראובן ריבלין:
       
       בעד - 26, נגד – 5, ואין נמנעים. אני קובע שהצעת החוק עברה בקריאה שנייה.
       
היו"ר ראובן ריבלין:
       
       רבותי חברי הכנסת - - -  יושב-ראש הקואליציה, הגיע הרגע שבו ראש הממשלה הסמיך אותי לומר. בבקשה, חבר הכנסת רשף חן.
       
רשף חן (שינוי):
       
       אדוני היושב-ראש, סיעת שינוי מבקשת לראות בהצבעה הזאת הצבעת אי-אמון בממשלה. 
       
היו"ר ראובן ריבלין:
       
       תמתין רגע. אני רוצה רק לשאול אם אתה מוכן להיות מועמד לראשות הממשלה. 
       
רשף חן (שינוי):
       
       יש לי מכתב של חבר הכנסת אילן ליבוביץ.
       
היו"ר ראובן ריבלין:
       
       יש לי מכתב מחבר הכנסת אילן ליבוביץ שהוא מוכן להיות מועמד לראשות הממשלה. כיושב-ראש הסיעה אני רוצה לשאול אותך: האם אין ניסיון לפוטש בסיעתכם? 
       
גדעון סער (הליכוד):
       
       זה ניסיון לפוטש.

רשף חן (שינוי):
       
       אדוני, אפשר לפרש את זה בדרכים שונות, אבל אני חייב לומר שחבר הכנסת אילן ליבוביץ הוא בהחלט מועמד ראוי להיות ראש הממשלה. 
       
היו"ר ראובן ריבלין:
       
       תודה רבה, שמעתי. 
       
משה גפני (דגל התורה):
       
       לא יכול להיות שזה לא טומי לפיד.
       
היו"ר ראובן ריבלין:
       
       רבותי חברי הכנסת, היום בשעה 10:45 התקשרו אלי מפריס. ראש הממשלה עמד ליד הטלפון. הוא היה עסוק בדבר אחר, אבל הוא עמד ליד הטלפון. מזכיר הממשלה הודיעני שראש הממשלה מילא את ידיו של חבר הכנסת גדעון סער, יושב-ראש הקואליציה, לבוא ולקבוע בשמו אם רוצים הצבעה מייד. בבקשה, חבר הכנסת גדעון סער, כנציגו של ראש הממשלה.
       
גדעון סער (הליכוד):
       
       להצביע עכשיו. 
       
היו"ר ראובן ריבלין:
       
       ובכן רבותי, יש הצעת אי-אמון אבל אנחנו מצביעים על החוק.

משה גפני (דגל התורה):
       
       מי המועמד של הליכוד? פשוט לא להאמין מה שהולך פה היום. פשוט לא להאמין.
       
היו"ר ראובן ריבלין:
       
       חברי הכנסת, בלי מעשי קונדס. רבותי, אנחנו עכשיו מצביעים בקריאה שלישית על החוק. מי שבעד הוא בעד החוק ונגד אי-אמון. מי שנגד החוק הוא נגד החוק ובעד אי-אמון. אנחנו מצביעים על החוק. מי בעד החוק? מי נגד החוק?
       
הצבעה מס' 71
בעד החוק -  23
נגד -  5
נמנעים - 4 
חוק המועצות האזוריות (מועד בחירות כלליות) (תיקון מס' 3), התשס"ה-2005, נתקבל.
       
היו"ר ראובן ריבלין:
       
       23 בעד, חמישה נגד, ארבעה נמנעים. אני קובע שתי תוצאות: הצעת החוק עברה בקריאה שלישית ותיכנס לספר החוקים; הצעת האי-האמון של המועמד לראשות הממשלה, אילן ליבוביץ, לא נתקבלה. 
       
       אנחנו ממשיכים. אבקש להכניס את הסכמתו של אילן ליבוביץ; אבקש מגנזך הכנסת לשמור את זה. 
       	
       רבותי, הצעת חוק המועצות האזוריות עברה ואושרה. 
       
       
הצעת חוק לתיקון פקודת המשטרה (מס' 19), התשס"ה-2005
[מס' מ/194; "דברי הכנסת", חוברת זו, עמ'  ; נספחות.]
(קריאה שנייה וקריאה שלישית)
       
היו"ר ראובן ריבלין:
       
       הצעת חוק לתיקון פקודת המשטרה. יציג את החוק חבר הכנסת חמי דורון, בבקשה. יש מסתייגים. חבר הכנסת אלדד לא נמצא פה, חבר הכנסת אזולאי אינו נוכח. אין לנו הסתייגויות. 
       
חמי דורון (בשם ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להביא בפני הכנסת לקריאה שנייה ולקריאה שלישית את הצעת חוק לתיקון פקודת המשטרה (מס' 19), התשס"ה-2005, שיזמה הממשלה. הצעת החוק נועדה להסדיר את חלוקת הסמכויות ואת ההיערכות והטיפול בעת אירוע אסון המוני.
       
       הצעת החוק נדונה במליאת הכנסת ב-5 ביולי 2005, והוסרה מסדר-יומה בקריאה השלישית. לא אחזור שנית על כל ההסדרים המוצעים בהצעה, שכן הדברים כבר נאמרו במליאה.  חבר הכנסת בר-און, חבר הכנסת בר-און - - - 
       
רוני בר-און (הליכוד):
       
       סלח לי, אתה לא מנהל את הישיבה. 
       
חמי דורון (בשם ועדת הפנים ואיכות הסביבה):
       
       בפעם הקודמת שהחוק הזה נפל, זה היה בין השאר מפני שיושב ראש-הוועדה הציג במשך כמעט 30 דקות את הצעת החוק. 
       
היו"ר ראובן ריבלין:
       
       אתה תציג את הצעת החוק לפי מיטב שיקולך כיושב-ראש הוועדה. 
       
חמי דורון (בשם ועדת הפנים ואיכות הסביבה):
       
       ראשית, נוספו על הצעת החוק הגדרות של הפעלה משולבת והוראות מקצועיות. הוראות אלה הן למעשה הקו המנחה שיקבעו הגופים השונים לעצמם, ובהתייחס לגופים אחרים, לפעילותם באירוע אסון המוני ובהיערכות לקראתו.
       
היו"ר ראובן ריבלין:
       
       זאת הצעה ממשלתית.
       
חמי דורון (בשם ועדת הפנים ואיכות הסביבה):
       
       כן. 
       
       שנית, הוסדר הנושא של הפעלת סמכויות לפי הצעת החוק באירוע אסון המוני במשכן הכנסת או ברחבתו. לפי ההצעה, הפעלת הסמכויות תהא לפי נוהל שיתוף פעולה שייקבע בהסכמה בין קצין הכנסת לבין מפכ"ל המשטרה או הרמטכ"ל, לפי העניין. 
       
       להצעת החוק הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ובקריאה שלישית. 
       
היו"ר ראובן ריבלין:
       
       תודה רבה. אריה אלדד ודוד אזולאי אינם נוכחים; אריה אלדד אינו נוכח; חמי דורון וקבוצת שינוי מסירים את ההסתייגויות. לכן אין לפנינו הסתייגויות. 
       
       רבותי חברי הכנסת, אנחנו מצביעים על הצעת חוק לתיקון פקודת המשטרה בקריאה שנייה. מי בעד? מי נגד? נא להצביע. 
       
הצבעה מס'  72
       
בעד  סעיפים 1-7 - 20
נגד - אין
נמנעים – אין
סעיפים 1-7 נתקבלו.
       
היו"ר ראובן ריבלין:
       
       20 בעד, אין מתנגדים, שני נמנעים. אני קובע שהצעת החוק לתיקון פקודת המשטרה (מס' 19) עברה בקריאה שנייה. אנחנו עוברים להצבעה בקריאה שלישית. חברי הכנסת, נא להצביע, מי בעד? מי נגד? נא להצביע. 
       
הצבעה מס' 73
       
בעד החוק - 20
נגד – אין
נמנעים – 2
חוק לתיקון פקודת המשטרה (מס' 19), התשס"ה-2005, נתקבל.
       
היו"ר ראובן ריבלין:
       
       20 בעד, אין מתנגדים, שני נמנעים. אני קובע שהצעת חוק לתיקון פקודת המשטרה (מס' 19) עברה בקריאה שלישית ותיכנס לספר החוקים כבקשת הממשלה. הצעת חוק חשובה. אני חושב שבפעם הקודמת האופוזיציה הענישה את הממשלה על חשבון הציבור. 
       

הצעת חוק סמכויות לשם שמירה על ביטחון הציבור, התשס"ה-2005
[מס' 3118; "דברי הכנסת", כרך 197, עמ'  7616; מושב ראשון, חוב' ח', עמ' 1049; חוברת זו, עמ' ; נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, חוק הסמכות לשם שמירה על ביטחון הציבור. בשם ועדת הפנים ואיכות הסביבה ידבר חמי דורון, בבקשה, אדוני. המסתייגים הם קבוצת שינוי. אם חמי דורון יגיד שאין הסתייגויות, אז אין הסתייגויות. 
       
       יש תיקונים למכביר בסדר-היום. עכשיו אנחנו דנים בהצעת חוק סמכויות לשם שמירה על ביטחון הציבור. בבקשה. 
       
חמי דורון (בשם ועדת הפנים ואיכות הסביבה):
       
       אדוני היושב-ראש, זאת הצעת החוק שמוקדם יותר הערב פיצלנו ממנה את חוק פקודת כלי הטיס. אני מתכבד להביא בפני הכנסת לקריאה שנייה ושלישית את הצעת חוק סמכויות לשם שמירה על ביטחון הציבור, התשס"ה-2005.
       
       הצעת חוק זו מבקשת להחליף את חוק סמכויות חיפוש בשעת-חירום (הוראת שעה), התשכ"ט-1969, אשר המשך תוקפו מותנה בהכרזה על מצב חירום. 
       
       האיום המתמיד על ביטחונם של תושבי מדינת ישראל בידי גורמים עוינים והתגברות תופעת האלימות במקומות ציבוריים מצדיקים חקיקת חוק שלא יהיה מותנה בהכרזה על מצב חירום, ובו ייקבעו הסמכויות הנדרשות לשם שמירה על ביטחון הציבור והתנאים להענקת סמכויות אלה. זאת, תוך שמירה על האיזון המתחייב בין הענקת הסמכויות לבין חירויות היסוד של הפרט שכלפיו הסמכויות מופעלות .
       
       בהצעת החוק נקבעו והוסדרו, בין היתר, הנושאים הבאים: סמכות חיפוש, דרישת הזדהות וסמכות תפיסה לשוטר, לחייל שהוסמך על-פי החוק או למאבטח אזרחי שהוסמך כאמור בכניסה למקומות המוגדרים בחוק. סמכות עיכוב מוגבלת בזמן או במקום לחייל או למאבטח אזרחי. נוסף על כך הוסדרו הליכים להסמכת חיילים ומאבטחים. כן נקבעו בחוק תנאי כשירות למאבטחים - - -

קריאה:
       
       - - -

יצחק כהן (ש"ס):
       
       כן, כן.
       
חמי דורון (בשם ועדת הפנים ואיכות הסביבה):
       
       מי אומר "כן, כן"? לא, ותיכף אסביר למה.

	נוסף על כך הצעת החוק מסדירה תנאי כשירות למאבטחים אזרחיים האמורים להיות מוצבים במעברים שבין מדינת ישראל לשטחי הרשות הפלסטינית, וכן הענקת סמכויות למאבטחים אלה. הדבר נדרש לשם "אזרוח" המעברים, כך שהאוכלוסייה המשתמשת במעברים תפגוש בעת המעבר בעיקר גורמים אזרחיים.

	להצעת החוק הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה השנייה ובקריאה השלישית.
       
צבי הנדל (האיחוד הלאומי - ישראל ביתנו):
       
       אדוני, אתה יכול להסביר לנו את מהות החוק במשפט אחד?
       
חמי דורון (בשם ועדת הפנים ואיכות הסביבה):
       
       כן. עמדתי בזמנו גם בראש הוועדה להכרזה על מצב חירום – שאנחנו מצביעים עליו. תחת המטרייה של הכרזה על מצב חירום באים הרבה מאוד חוקים, ובהם למשל החוק שחוק זה בא להחליף אותו – חוק סמכויות חיפוש בשעת-חירום (הוראת שעה), שקיים משנת 1969. הממשלה, על-פי הדרישה שלנו - -
       
היו"ר ראובן ריבלין:
       
       חבר הכנסת חמי דורון, החברים מבקשים לשאול שאלה אחת: האם החוק הזה בא ביוזמת הממשלה בגין מצוקת הימים האלה או האם חוק זה חוקק על-ידי הממשלה כדי לפתור בעיות הקשורות בהתנתקות?
       
חמי דורון (בשם ועדת הפנים ואיכות הסביבה):
       
       לא. אדוני היושב-ראש, זה מה שהתחלתי להסביר קודם לכן. החוק הזה בא להחליף חוק שאנחנו דרשנו להוציא מתחת המטרייה של תקנות לשעת-חירום. חוק סמכות חיפוש לשעת-חירום היה תחת החוק הזה. הממשלה פועלת לחיסול כמה חוקים מהסוג הזה, וזה על-פי דרישתנו כאן.
       
היו"ר ראובן ריבלין:
       
       מאה אחוז, זה מצמצם. תודה רבה.
       
       רבותי חברי הכנסת, אין הסתייגויות, ולכן אנחנו עוברים להצבעה על הצעת חוק הסמכויות לשם שמירה על ביטחון הציבור, התשס"ה-2005, שבאות להחליף כמה תקנות הגנה לשעת חירום ולתת להם תוקף של חוק הכנסת. נא להצביע בקריאה שנייה. מי בעד? מי נגד? מי נמנע?
       
הצבעה מס' 74
       
בעד סעיפים 1-16 – 21
נגד – 1
נמנעים – אין
סעיפים 1-16 נתקבלו.


היו"ר ראובן ריבלין:
       
       21 בעד, אחד נגד, אין נמנעים. אני קובע שהצעת החוק עברה בקריאה שנייה, ואני עובר מייד להצבעה בקריאה שלישית. הצעת חוק סמכויות לשם שמירה על ביטחון הציבור, התשס"ה-2005. נא להצביע.
       
הצבעה מס' 75
       
בעד החוק – 21
נגד – 1
נמנעים – אין
חוק סמכויות לשם שמירה על ביטחון הציבור, התשס"ה-2005, נתקבל.

היו"ר ראובן ריבלין:
       
       בעד - 21, נגד - 1, אין נמנעים. אני קובע שהצעת החוק לשם שמירה על ביטחון הציבור עברה בקריאה שלישית ותיכנס לספר החוקים של מדינת ישראל.
       
       

הצעת חוק הרשות הלאומית למורשת יהדות בוכרה, התשס"ה-2005;
 הצעת חוק הרשות הלאומית למורשת יהדות לוב, התשס"ה-2005
[רשומות (הצעות חוק, חוב' כ/94).]
(קריאה ראשונה)

 היו"ר ראובן ריבלין:
       
       רבותי חברי הכנסת, עד כאן היו החוקים שהעברנו בקריאה שנייה ושלישית. עכשיו אנחנו עוברים לחוקים בקריאה ראשונה. הראשונה שבהם היא הצעת החוק של חבר הכנסת אמנון כהן בעניין מורשת יהדות בוכרה, שאליה תתלווה הצעת החוק למורשת יהדות לוב. אנחנו נציג את החוקים בזה אחר זה ונקיים דיון משולב.
       
אמנון כהן (ש"ס):
       
       אני אציג את שניהם.
       
היו"ר ראובן ריבלין:
       
        החוקים יוצגו יחד ולאחר מכן – דיון בקריאה ראשונה. אחרון הדוברים הוא נסים זאב. אינני יודע מי האחרים.
       
אמנון כהן (ש"ס):
       
       אין רשומים. חברים, הוא יציע ואנחנו נצביע.
       
עמרי שרון (הליכוד):
       
       אדוני היושב-ראש, מגשרים בין התרבויות.
       
אמנון כהן (ש"ס):
       
       אדוני היושב-ראש, זה דיון משולב בשני חוקים: הצעת חוק הרשות הלאומית למורשת יהדות בוכרה, התשס"ה-2005, והצעת חוק הרשות הלאומית למורשת יהדות לוב, התשס"ה-2005, של חבר הכנסת משה כחלון. בגדול, הצעות החוק האלה מדברות על הנצחת תרבות יהדות בוכרה ולוב הענפה על-ידי הקמת גוף שירכז - - -
       
קריאות:
       
       - - -

אמנון כהן (ש"ס):
       
       משפט אחרון: לפתח ולקדם את הנושא. על-פי הצעת החוק תוקם רשות לאומית לתרבות יהדות בוכרה ולוב, שמטרותיה יהיו בין היתר להעמיק את הכרת התרבות על כל צורותיה, לתעד, לחזק ולאסוף חומר הקשור לתרבות יהדות בוכרה ולוב ולעודד הוצאה לאור של יצירות נבחרות של תרבות זו. תודה.
       
היו"ר קולט אביטל:
       
       תודה רבה. חבר הכנסת רשף חן, בקצרה. אנחנו נצביע על כל הצעה בנפרד.

קריאות:

	- - - 

רשף חן (שינוי):
       
       מה זו סתימת הפיות הזאת? 

היו"ר קולט אביטל:
       
       יש לכם בעיות שם, אדוני היושב-ראש? מה קרה?

רשף חן (שינוי):
       
       גברתי, יש פה תופעה של סתימת פיות. גברתי היושבת-ראש, חברי חברי הכנסת, לא הייתי מבקש רשות דיבור בשעה כל כך מאוחרת אלא אם הייתי רוצה לומר משהו, ואני רוצה לומר משהו באמת. בזמן האחרון יש תופעה – מכה של חוקים להנצחת יהדות זו ולהנצחת יהדות זו - - -
       
היו"ר קולט אביטל:
       
       ולמה לא?
       
רשף חן (שינוי):
       
       לא מתקבל על דעתי שבחקיקה ראשית ינציחו את יהדות זו ואת יהדות זו ואת יהדות זו. סבורני, עם כל הכבוד, שיש בהחלט מקום לפעולות הנצחה, ואולי לנוכח הכמות הזאת של החקיקה – יש צורך רב בהנצחה. יש מקום להקים רשות אחת שתנציח את העדות השונות, ולא יהיה המצב המוזר הזה, שאנחנו מעבירים חוק להנצחת יהדות בוכרה ולהנצחת יהדות תימן. הרי יש לא מעט תפוצות בישראל, ויהיו לנו  כ-300 חוקים רק להנצחת קהילות כאלה ואחרות. נדמה לי שזה יהיה יותר טוב.
       
היו"ר קולט אביטל:
       
       טוב, אנחנו ננציח גם את דבריך. תודה רבה.
       
       חברי חברי הכנסת, אנחנו עוברים להצבעה. אנחנו ננציח גם את יהדות רומניה, אני מבטיחה לכם.
       
הצבעה מס' 76
       
בעד ההצעה להעביר את הצעת החוק לוועדה – 18
נגד – אין
נמנעים – אין
ההצעה להעביר את הצעת חוק הרשות הלאומית למורשת יהדות בוכרה, התשס"ה-2005, 
לוועדת הכלכלה נתקבלה.

היו"ר קולט אביטל:
       
       ובכן, 18 בעד, אין מתנגדים - -

משה גפני (דגל התורה):
       
       לא נקלט.
       
היו"ר ראובן ריבלין:
       
       גם אני.

היו"ר קולט אביטל:
       
       20 בעד, אין מתנגדים, נמנע אחד. אני קובעת שהצעת החוק עברה. חבר הכנסת גפני, יושב-ראש הכנסת, 20 בעד, נמנע אחד, אין מתנגדים. הצעת החוק עברה ותועבר לוועדת הכלכלה. 

היו"ר קולט אביטל:
       
       הצעת חוק הרשות הלאומית למורשת יהדות לוב של חבר הכנסת כחלון בקריאה ראשונה. הוא מוותר על זכות הדיבור. אנחנו עוברים להצבעה. נא להצביע.
       
הצבעה מס' 77
       
בעד ההצעה להעביר את הצעת החוק לוועדה – 22
 נגד – אין
נמנעים – 1
ההצעה להעביר את הצעת חוק הרשות הלאומית למורשת יהדות לוב, התשס"ה-2005, 
לוועדת הכלכלה נתקבלה.

היו"ר קולט אביטל:
       
       22 בעד, אין מתנגדים, נמנע אחד. אני קובעת שהצעת חוק הרשות הלאומית למורשת יהדות לוב, התשס"ה-2005, נתקבלה והיא עוברת לוועדת הכלכלה.
       
     
הצעת חוק הרשויות המקומיות (בחירת ראש הרשות וסגניו וכהונתם) (תיקון מס' 27) (מינוי, ביטול אצילה וחדילה מכהונה של סגן ראש רשות), התשס"ה-2005
[רשומות (הצעות חוק, חוב' כ/88).]
(קריאה ראשונה)

היו"ר קולט אביטל:
       
       הצעת חוק רשויות מקומיות (בחירת ראש הרשות וסגניו וכהונתם) - חבר הכנסת רוני בר-און, בבקשה. 
       
רוני בר-און (הליכוד):
       
       גברתי היושבת-ראש, רבותי חברי הכנסת. על-פי סעיף 14 לחוק הרשויות המקומיות, מינוי סגן ראש רשות מקומית שהוא ממלא-מקום קבוע יהיה מבין חברי מועצת הרשות, על-פי הצעת ראש הרשות ובאישור מועצת הרשות ברוב חבריה. על-פי סעיף 15, סגנים נוספים, שאינם ממלאי-מקום, יכולים להתמנות על-ידי המועצה ללא צורך בהצעת ראש הרשות. אנחנו מציעים בתיקון לחוק לקבוע כי גם מינוי הסגנים האחרים יהיה לפי הצעת ראש הרשות, ולא רק על-פי המועצה. 
       
       בצד השני אנחנו מציעים לקבוע כי ביטול אצילת סמכויות לסגני ראש עיר - ביטול אצילת סמכויות והעברת סגנים וממלאי-מקום – לא יהיה שלא באישור מועצת הרשות. אני מבקש את תמיכתכם. 
       
       תודה על התזכורת, אני צריך להוסיף: על-פי סיכום עם שר הפנים, לקראת הקריאה השנייה והשלישית אנחנו נכניס סעיף שמאזן את העניין הזה, רק למקרים שאינם על בסיס של אי-עמידה בהחלטות ראש הרשות ומדיניות הרשות, ואנחנו נתאם את החוק לקראת קריאה שנייה ושלישית. 
       
חמי דורון (שינוי):
       
       לא, לא הבנתי - - אתה מוכן לחזור? זה עניין מהותי. 
       
רוני בר-און (הליכוד):
       
       אם לא הבנת - איך אתה יודע שזה עניין מהותי? אני מסביר שהסכמתי עם שר הפנים שלקראת הקריאה השנייה והשלישית אנחנו נתאם ונסכם בינינו – כפי שאמרתי גם בוועדה כאשר ישבת בה, חבר הכנסת חמי דורון - סעיף של איזון כדי לבחון על סמך מה היה ביטול אצילת הסמכויות כדי לדעת אם זה עניין של שררה ולא עניין ענייני. זה הסיכום עם שר הפנים. 
       
היו"ר קולט אביטל:

       תודה רבה. יש רשימת דוברים: איוב קרא - אינו נמצא. צבי הנדל מוותר? מוותר, תודה רבה. ג'מאל זחאלקה - אינו נמצא; יעקב מרגי - אינו נמצא; מאיר פרוש - אינו נמצא. נסים זאב, אני מבינה שאתה מוותר? תודה רבה, ויתרת. יגאל יאסינוב - אינו נמצא. אילן ליבוביץ - אתה מוותר? תודה רבה. 
       
       אנחנו עוברים להצבעה. 
       
הצבעה מס' 78
       
בעד ההצעה להעביר את הצעת החוק לוועדה-  24
נגד- אין
נמנע - אין
ההצעה להעביר את הצעת חוק הרשויות המקומיות (בחירת ראש הרשות  וסגניו  וכהונתם)  (תיקון  מס'  
27) (מינוי, ביטול אצילה וחדילה מכהונה של סגן ראש רשות), התשס"ה-2005, לוועדת הפנים ואיכות הסביבה נתקבלה. 
       
       
היו"ר קולט אביטל:
       
       בעד - 24, נגד- אין, נמנעים – אין. אני קובעת שהצעת חוק רשויות מקומיות (בחירת ראש הרשות, סגניו וכהונתם) (תיקון מס' 27) עברה, והיא עוברת לוועדת הפנים ואיכות הסביבה. 
       
       
הצעת חוק החברות (תיקון מס' 4) (חברה לתועלת הציבור), התשס"ה-2005
[רשומות (הצעות חוק, מס' מ/195).]
(קריאה ראשונה)

היו"ר קולט אביטל:

       אנו עוברים להצעת חוק החברות (תיקון מס' 4). תבוא ותציג אותו שרת המשפטים. בבקשה. 
       
שרת המשפטים ציפי לבני:
       
       הצעת החוק נועדה להסדיר את פעולתה של חברה לתועלת הציבור, שהיא חברה הפועלת למטרות ציבוריות וללא כוונת רווח, כאחד הארגונים המקובלים במגזר השלישי. יש הצעות מהצעות שונות שיאפשרו לחברה לתועלת הציבור להפוך בצורה מסודרת לארגון שיתחילו לעשות בו שימוש יותר מאשר עכשיו, ומדובר בהצעת חוק חשובה שנועדה להסדיר את התחום של חברות לתועלת הציבור על מנת לסתום פרצות בנושא שהוא בעל חשיבות ציבורית. לכן אני מבקשת לתמוך. 
       
היו"ר קולט אביטל:
       
       זה היה יעיל ומהיר. אין דוברים. אני מציעה שנעבור להצבעה. 
       
הצבעה מס' 79
       
בעד ההצעה להעביר את הצעת החוק לוועדה - 19
נגד - אין
נמנעים - 1
ההצעה להעביר את חוק החברות (תיקון מס' 4) (חברה לתועלת הציבור), התשס"ה-2005, לוועדת החוקה, חוק ומשפט, נתקבלה. 

היו"ר קולט אביטל:

       ובכן, בעד - 19, נגד- אין, נמנע - 1, אני קובעת שהצעת החוק עברה, והיא עוברת לטיפול ועדת החוקה, חוק ומשפט. 



הצעת חוק זכות יוצרים, התשס"ה-2005
[רשומות (הצעות חוק, מס' מ/196).]
(קריאה ראשונה)
       
היו"ר קולט אביטל:
       
       הצעת החוק הבאה – הצעת חוק זכות יוצרים. גברתי שרת המשפטים. 
       
שרת המשפטים ציפי לבני:

	אני מתכבדת להציג היום – או הלילה – לקריאה ראשונה חוק זכות יוצרים חדש, שיחליף את החוק האנגלי משנת 1911 שהוחל בישראל מכוח דבר המלך במועצתו, וזה יום חשוב. 

       תחום זכויות היוצרים הוא תחום דינמי ומתפתח, ונוצר צורך לקבוע הסדר מפורט. גם במישור הבין-לאומי נכרתו אמנות שמחייבות שינויים בחקיקה. מאחר שהוכנסו תיקונים בחקיקה, בתי-המשפט מתקשים לפתור את השאלות הקשות המתעוררות בהפעלת החוק הקיים. החוק החדש מבוסס על תפיסות היסוד של החקיקה הקיימת כפי שתוקנה במהלך השנים, תוך עריכתם מחדש והכנסתם למבנה שיטתי וברור יותר. 

	יצוין בכמה נקודות שלאחר שמוגדר היקפה המדויק של זכות היוצרים ביחס לכל אחד מסוגי היצירות, יש רשימה מפורטת של שימושים מותרים ביצירות, ונקבעו הזכויות המוסריות של היוצר ביחס ליצירתו. יובהר שלמשל ביחס ליצירה מוזמנת שהתגלו בעניינה חילוקי דעות שונים, בחרנו להשאיר את הנושא להחלטה תוך כדי, או לכוונת הצדדים במועד הזמנת היצירה, באופן שיאפשר חופש בין הצדדים להתקשרות. הכוונה היא שבית-המשפט יפרש את ההתקשרות על-פי הכוונה במועד ההתקשרות, בלי לתת עדיפות לא למזמין ולא ליוצר בהקשר הזה. לכן, אני מבקשת לתמוך בהצעת החוק. 

יולי תמיר (העבודה - מימד - עם אחד):
       
       אפשר לדעת מה נכלל תחת - - - 
       
שרת המשפטים ציפי לבני:
       
       לדעתי, החוק נמצא אצלכם, אבל הוא רחב מאוד. 
       
היו"ר קולט אביטל:
       
       אנחנו עוברים אפוא להצבעה. 
       
הצבעה מס' 80
       
בעד ההצעה להעביר את הצעת החוק לוועדה - 21
נגד-  אין
נמנעים - אין
ההצעה להעביר את הצעת חוק זכות יוצרים, התשס"ה-2005, לוועדת החוקה, חוק ומשפט נתקבלה. 
       
היו"ר קולט אביטל:
       
       אני קובעת שהצעת החוק עברה. 21 בעד, בתוספת קול השרה, אין מתנגדים, אין נמנעים. הצעת החוק זכות יוצרים, התשס"ה-2005, עברה, והיא עוברת לוועדת החוקה, חוק ומשפט. 


הצעת חוק סדר הדין הפלילי (סמכויות אכיפה - מעצרים) (היוועדות חזותית - 
הוראת שעה), התשס"ה-2005
[רשומות (הצעות חוק, מ/194).]
       
היו"ר קולט אביטל:
       
       גברתי השרה, תעלי שוב בבקשה. הצעת חוק סדר הדין הפלילי (סמכויות אכיפה - מעצרים). 
       
שרת המשפטים ציפי לבני:
       
       הצעת החוק הזאת, שהיא באמת מעניינת, מאפשרת לבית-משפט לקיים דיון בבקשה להארכת מעצר באמצעות video conference - היוועדות חזותית – ובלבד שהחשוד הסכים לכך. מדובר בניסיון – אכן, פיילוט – שלאחר שנראה איך הוא עובד - - -
       
היו"ר ראובן ריבלין:
       
       - - -
       
שרת המשפטים ציפי לבני:
       
       אם יש דיון, אז נפתח אותו - יש כמה תנאים, גם שהחשוד - - -
       
היו"ר ראובן ריבלין:
       
       - - -

שרת המשפטים ציפי לבני:
       
       להפיס את דעתו של יושב-ראש הכנסת, התנאים הם גם שיש לו סניגור וגם שהוא הסכים לכך. לכן, אני חושבת שבעלות מול תועלת אנחנו יכולים לבחון, ובמקרה כזה אנחנו עוזרים לנאשם שלא להיטלטל מתא המעצר לבית-משפט. מדובר רק בהארכות מעצר ולא במעצר ראשון. עורך-דין והסכמה מראש.
       
היו"ר קולט אביטל:
       
        זה עובר לחוקה, גברתי?
       
שרת המשפטים ציפי לבני:
       
       חוקה. 
       
היו"ר קולט אביטל:
       
       יש רשימת דוברים, אבל אני מבינה שכולם ויתרו. אנחנו עוברים להצבעה. 
       
הצבעה מס' 81
       
בעד ההצעה להעביר את הצעת החוק לוועדה –  19
נגד – 2
נמנעים – 1
ההצעה להעביר את הצעת חוק סדר הדין הפלילי (סמכויות אכיפה – מעצרים) (היוועדות חזותית – הוראת שעה), התשס"ה-2005, לוועדת חוקה, חוק ומשפט נתקבלה.
       
היו"ר קולט אביטל:
       
       בעד - 19, שניים נגד, נמנע אחד. אני קובעת שהצעת החוק התקבלה והיא עוברת לוועדת חוקה, חוק ומשפט.
       

הצעת חוק הסדרים במשק המדינה (תיקוני חקיקה) (תיקון מס' 10 
והוראת שעה), התשס"ה-2005
[רשומות (הצעות חוק, חוב' מ/193)]
(קריאה ראשונה)
       
היו"ר קולט אביטל:

       יש לנו עכשיו הצעת חוק ההסדרים במשק המדינה (תיקוני חקיקה) (תיקון מס' 10 והוראת שעה), התשס"ה-2005.
       
שר התשתיות הלאומיות בנימין בן-אליעזר:
       
       גברתי היושבת-ראש, כנסת נכבדה, הצעת החוק שלפניכם נועדה להגביר את התחרות בתחום אספקת הגז בטווח הארוך ולאפשר לחברות נוספות לפעול בתחום. לשם כך כוללת הצעת החוק תיקונים לחוק ההסדרים במשק המדינה (תיקוני חקיקה), התשמ"ט-1989, בכמה נושאים ולחוק המקרקעין (החלפת ספק גז בבית משותף), התשנ"א-1991, וזאת בעיקר לאור הניסיון שנצבר מאז שנת 1989, שבה ענף הגז בישראל נפתח לתחרות והוסר הפיקוח על מחירי הגז.
       
היו"ר קולט אביטל:
       
       ההצעה עוברת לוועדת הכלכלה?
       
שר התשתיות הלאומיות בנימין בן-אליעזר:
       
       כן.
       
היו"ר קולט אביטל:
       
       מצוין. אנחנו עוברים להצבעה.
       
הצבעה מס' 82
       
בעד ההצעה להעביר את הצעת החוק לוועדה - 21
נגד – אין
נמנעים – אין
ההצעה להעביר את הצעת חוק ההסדרים במשק המדינה (תיקוני חקיקה) (תיקון מס' 10 והוראת שעה), התשס"ה-2005, לוועדת הכלכלה נתקבלה.

       


היו"ר קולט אביטל:
       
       21 בעד, אין מתנגדים, אין נמנעים. הצעת החוק עוברת לוועדת הכלכלה.
       

שאילתות ותשובות
       
היו"ר קולט אביטל:
       
       אנחנו עוברים לשאילתות לשר התשתיות. 
       
1310. תיקון לתקנות מקורות אנרגיה
       
חבר הכנסת איתן כבל שאל את שר התשתיות הלאומיות
       ביום י"ז באדר התשס"ד (10 במרס 2004):
       
       
       על-פי טיוטת התקנות, להחלפת התקנה הקיימת ליעילות, סימון ודירוג אנרגטי, נדחתה כניסתו לתוקף של רף יעילות מינימלית למזגנים 3-COP, ושונתה שיטת סימן ודירוג מזגנים.
       
       רצוני לשאול:
       
       1. האם המידע נכון, ואם כן – מדוע?
       
       2. האם התקנה החדשה תגרום לעלייה בצריכת החשמל?
       
       3. מהו הפער, לכל אחת מקבוצות המזגנים, בצריכת החשמל, בין התקנה החדשה לקודמתה, ומה הוא הפער בתשלום?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       אדוני היושב-ראש, השאילתא התייחסה לטיוטת תקנות שבינתיים כבר אושרו על-ידי הכנסת ופורסמו בק"ת התשס"ה, עמ' 133.
       
       1. ההסדר שבתקנות היטיב עם המשק. מחד גיסא, הוא מטפל ביעילות אנרגטית של מזגנים, ומביא לחיסכון בחשמל, הרחבת התחולה גם על מזגנים מתועלים, תוך התחשבות בקידום טכנולוגי ושילוב "גזים ירוקים", עד שנת 2011. מאידך גיסא, היצרנים המקומיים קיבלו פריסה נאותה של דרישות היעילות אשר תאפשר להם לייצר תוך עמידה בדרישות יעילות ובדרישות המשרד לאיכות הסביבה.
       
       הדירוג האנרגטי של מזגנים שהוכנס לתקנות הינו אלמנט חדש במזגנים, הבנוי על מודל אירופי, ופועל בעיקר לרווחת הצרכן. גם ארגוני הצרכנים קיבלו בברכה את התקנות החדשות.
       
       2. לגבי שאלת הפערים ב-COP (החיסכון לעומת COP בסיסי – 2.6): מפוצלים עד 7 קילוואט - 15.3%. מפוצלים הגדולים מ-7 קילוואט ועד 18 קילוואט - 7.7%. מתועלים עד 7 קילוואט - 11.5%. מתועלים הגדולים מ-7 קילוואט ועד 12 קילוואט - 7.7%. מתועלים מעל 12 קילוואט - 3.8%. מזגני חלון – 2.6%.
       
       3. לגבי השאלה של "פער בתשלום" – גדר השאלה לא היה ברור, ועם קבלת הבהרות למה כוונת כבודו בשאלה משרד התשתיות ישמח להשיב.
       
       
2055. התייקרות הדלק והשפעתה על כלכלת המדינה
       
חבר הכנסת רומן ברונפמן שאל את שר התשתיות הלאומיות
        ביום י"ב בחשוון התשס"ה (27 באוקטובר 2004):
       
       בשנה האחרונה התייקר הדלק ב-40%.
       
       רצוני לשאול:
       
       1. מה תהיה השפעתה של התייקרות זו על הכלכלה הישראלית?
       
       2. מה צפויה להיות ההשפעה על האינפלציה?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1. לשאלתו הראשונה של חבר הכנסת ברונפמן, ברצוני להשיב כי עליית המחירים העולמית בתחום האנרגיה נובעת מביקושים הולכים וגוברים מצד מדינות מזרח אסיה (סין והודו), וכן בשל אי-ודאות לגבי הכמויות המופקות באזור עירק.
       
       ההשפעות הצפויות מכך הינן: א. עליית מחירים בתחום התחבורה, ההובלה והתעופה; ב. עלייה עקיפה של מחירי מוצרים אשר מרכיב האנרגיה בהם הינו גבוה, כגון בתעשיות עתירות אנרגיה; ג. עלייה במחירי החשמל, אולם עדכון תעריפי החשמל יהיה נמוך בהרבה מעליית מחירי האנרגיה.
       
       2. סך מרכיבי האנרגיה בסל המוצרים לצרכן משקלו כ-7% מתוך הסל. כיוון שכל אחד מהמרכיבים מתעדכן באופן אחר (מחיר החשמל, מחיר כרטיסי טיסה, מחיר התחבורה הציבורית) לא ניתן לבצע צפי מדויק לגבי סך ההשפעה של מרכיבי האנרגיה על האינפלציה.
       
       הלשכה המרכזית לסטטיסטיקה יכולה להציג את השפעת מרכיבי הסל אשר קשורים לאנרגיה, במהלך השנה האחרונה. מתוך נתוני עבר אלו, ניתן להציג ניתוח של השפעתם על עליית האינפלציה בשנה האחרונה. מידע זה אינו מצוי בידי משרד התשתיות. 
       
2398. חוות מכלי הגז בחיפה
       
חבר הכנסת יאיר פרץ שאל את שר התשתיות הלאומיות
       ביום ג' בטבת התשס"ה (15 בדצמבר 2004):
       
       פורסם, כי המועצה הארצית לתכנון ובנייה מחליטה שלא להעתיק את חוות מכלי הגז מצומת וולקן. ראשי הרשויות באזור טוענים שמדובר בחבית חומר נפץ ובסכנה בטיחותית ממשית, ולדבריהם אזור המפרץ משמש כמסלקה לאומית לחומרים מסוכנים. 
       
       רצוני לשאול:
       
       1. כמה מפעלים מסוכנים קיימים באזור המפרץ?
       
       2. מה עושה משרדך למנוע סיכון התושבים?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1. אדוני היושב-ראש, חברי חברי הכנסת, במפרץ חיפה התמקמו בתהליך היסטורי כמה ממתקני התשתית הלאומיים של מדינת ישראל - נמל חיפה, שדה תעופה, בתי-זיקוק, תעשיות פטרוכימיות, חוות גפ"מ, חוות דלק, ויש צנרת דלקים וחומרים מסוכנים הנלווית אליהם. אולם חשוב לציין, כי מתקני התשתית הללו חיוניים לקיום מערכת חיים מודרנית, והם גם מהווים ספקי תעסוקה גדולים לתושבי האזור. 
       
       תפקידו של משרד התשתיות הלאומיות הוא מחד גיסא לדאוג להמשך תפקודן של מערכות התשתית שהינן חיוניות לקיומנו, לפעילות המשקית ולרמת החיים של מדינת ישראל ותושביה, ומאידך גיסא לדאוג לביטחונם של אותם תושבים המתגוררים בסמוך למתקנים אלה.
       
       2. ברצוני להדגיש, כי באזור המפרץ פועל משרד התשתיות לקידום יוזמה, שלפיה חלק ממתקני התשתית יועתקו למתחם "קרקעות הצפון" הנמצא ממזרח לבז"ן, ובכך תהיה תרומה להפחתת הסיכונים באזור. באשר לחוות הגפ"מ בקריית-אתא, משרד התשתיות הורה לחברות הגז לשפר את המצב הבטיחותי באתר, בין היתר באמצעות ביצוע פעולת מילוי המכליות בתוך שטח בז"ן. כמו כן, פעל משרד התשתיות לעריכת בדיקות מעמיקות יותר לאתרים החלופיים שהוצעו ונמצאו כבעייתיים למימוש, ובמקביל בחן את האפשרות להטמנת המכלים באתר. לאתר נערכו כמה סקרי סיכונים, המציינים במסקנותיהם כי הטמנת המכלים באתר תאפשר להשאיר את החווה במקומה תוך שמירה על טווחי הבטיחות הנדרשים.
       
       ביום 10 במאי אישרה המועצה הארצית תוכנית מפורטת להטמנת מכלי גז הבישול בקריית-אתא. התוכנית הועברה להערות הוועדות המחוזיות. אזור המפרץ אינו "מסלקה לאומית לחומרים מסוכנים", כפי שנאמר בשאילתא, אלא הוא אזור רווי תשתיות שעתיד להישאר כזה, ומשרד התשתיות עושה כל שניתן על מנת לצמצם ככל האפשר את הסכנות הנובעות ממנו.
       
       
2542. מחירי המים שגובה חברת "הגיחון" בירושלים
       
חבר הכנסת נסים זאב שאל את שר התשתיות הלאומיות
       ביום ב' בשבט התשס"ה (12 בינואר 2005):
       
       מאז הפיכתה של "הגיחון" לחברה גובה מס ערך מוסף, היא מנפיקה חשבונות לתושבי ירושלים על צריכת מים שטרם נקראה, מחזירה את הפער ושוב גובה. כמו כן, הועלו אגרת הביוב והתעריף בגין צריכת-יתר, אך המחיר לקוב מים נותר כבתקופת המחסור. 
       
       רצוני לשאול:
       
       1. האם משרדך מפקח על החברה?
       
       2. מי אישר את השינויים, והאם תיבדק חוקיותם?
       
שר התשתיות הלאומיות בנימין בן-אליעזר:
       
       1-2. תאגיד הגיחון קיבל רשיון על-פי חוק תאגידי מים וביוב ביוני 2003. הגופים המפקחים על "הגיחון" הם הרשות לשירותים ציבוריים - חשמל, הקובעת את תעריפי השירותים, והממונה על התאגידים במשרד הפנים.
       
       עד לקביעת תעריפים על-ידי הרשות ממשיכים לחול התעריפים הקיימים הן בשירותי המים והן בשירותי הביוב. התעריפים לצריכה ביתית כוללים מע"מ. הרישום בחשבונות המים שנעשה על-ידי התאגיד הינו טכני, דהיינו בשורה אחת בחשבון מופיע התעריף בניכוי מע"מ ובשורה נפרדת המע"מ, אך סך הכול, התעריף הוא התעריף הקבוע בתקנות.
       
       בהחלטת הרשות ובדוח מבקר המדינה נקבע זה מכבר, כי אין לגבות מקדמה בגין צריכה שטרם נקראה, אלא אם כן יינתן לכך אישור על-ידי הרשות הציבורית ובתנאים שקבעה. אישור זה טרם ניתן לתאגיד "הגיחון", לפיכך, הגבייה כיום אינה כדין.
       
       בנוגע לגובה החשבון, הגיעו תלונות רבות לרשות, לנציב תלונות הציבור – משרד מבקר המדינה, המועצה הישראלית לצרכנות ועוד. הרשות הקימה צוות בדיקה אשר יגיש את ממצאיו בימים אלה. הרשות תדון בממצאי הדוח שיוגש ותפעל בהתאם.
       
היו"ר קולט אביטל:
       
       שאלה נוספת.
       
נסים זאב (ש"ס):
       
       השאלה שלי, אדוני השר, האם זה נכון שהתעריף הוא אחיד, וגם דרך חברת "הגיחון" המחירים לא עלו? 
       
שר התשתיות הלאומיות בנימין בן-אליעזר:
       
       נכון.
       
נסים זאב (ש"ס):
       
       זה נכון. דבר נוסף, אדוני השר צריך לדעת שהתלונות רבות מסיבה פשוטה, כשזה בא דרך חברה שבאה לייעל, לאזרח אין לאן לפנות. כשהרשות היתה עיריית ירושלים, היו בודקים לגופו של עניין, לפעמים יש איזו נזילה. היום, כשזה דרך חברה, הם לא מוותרים וגובים עד הפרוטה האחרונה. ניתוקי המים נעשים בצורה לא מספיק אחראית.

היו"ר קולט אביטל:
       
       תודה. אתה יכול להשיב?
       
שר התשתיות הלאומיות בנימין בן-אליעזר:
       
       הוא נתן הרצאה, הוא לא שאל שאלה. הוא הסביר לי, הבנתי. הקמנו צוות בדיקה, והצוות הזה הולך לחקור בנושא הזה. אני מתחייב שברגע שיונחו ממצאיו על שולחני, אני אעביר לך אותם.
       
היו"ר קולט אביטל:
       
       תודה רבה. 
       
2543. ניתוק בתי-אב מזרם החשמל בשל חובותיהם
       
חבר הכנסת יעקב מרגי שאל את שר התשתיות הלאומיות
       ביום ב' בשבט התשס"ה (12 בינואר 2005):
       
       פורסם, כי דירקטוריון חברת החשמל מציע להתקין נתיך מוקטן לבתי-אב המיועדים לניתוק מזרם החשמל בשל חובותיהם, שמספרם עומד כיום על כ-117,000.
       
       רצוני לשאול:
       
       1. האם הידיעה נכונה? 
       
       2. אם כן – האם תיושם הצעה זו?
       
       3. האם יופסקו הניתוקים מזרם החשמל?
       
       4. האם עלה מספר החייבים, והאם מאפשרים להם גמישות בתשלומים?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-2. חברת החשמל החלה לאחרונה להתקין באורח ניסיוני נתיך מוקטן לזרם של 10 אמפר במקום הנתיך הקיים כחלופה לניתוק החשמל. ההתקנה נעשית במקומות שבהם קיימת היתכנות טכנית לכך.
       
       3. הנתיך מותקן לתקופה של כחודש. במהלך תקופה זו מתבקש הצרכן להסדיר את חובו לחברת החשמל.
       
       4. בשנת 2004 היו כ-120,000 צרכנים שעל-פי דין ניתן היה לנתק להם את הספקת החשמל עקב אי-תשלום. חברת החשמל מפעילה את הניתוק כאמצעי גבייה אחרון, לאחר שניתנה לצרכנים התראה, וכן מאפשרים להם לפרוס או לדחות את התשלום, לפי בקשתם, בתוספת ריבית.
       
       
2564. עלייה במספר התלונות המוצדקות נגד חברת החשמל
       
חבר הכנסת משולם נהרי שאל את שר התשתיות הלאומיות
       ביום ט' בשבט התשס"ה (19 בינואר 2005):
       
       דוח פניות הציבור של הרשות לשירותים ציבוריים - חשמל קובע, כי חלה עלייה של 63% במספר התלונות נגד חברת חשמל, וכי 46% מהן נמצאו מוצדקות, זה גידול משמעותי לעומת שנים עברו.
       
       רצוני לשאול:
       
       1. כיצד פועל משרדך להביא לכך שהתלונות לא יישנו?
       
       2. מה מקומה של חברת החשמל בישראל בהשוואה לחברות חשמל במדינות מערביות אחרות בעניין זה?
       
       3. כיצד פועל משרדך לייעול השירות ולצמצום מספר התלונות?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       הרשות לשירותים ציבוריים – חשמל, פועלת מתוקף חוק משק החשמל, התשנ"ו-1996, והיא שאחראית להסדרת יחסי ספק שירות חיוני וצרכניו על-ידי יצירת אמות מידה המנחות את המסגרת החוזית הראויה. לצורך בנייתן של אמות המידה מטפלת הרשות בתלונות צרכנים.
       
       דוח פניות הציבור של הרשות מסכם פעילות הרשות בתחום תלונות ופניות הציבור. באמצעות התלונות מתאפשר למפקח להעמיד לרשות הציבור שירותים חדשים, לייעל את הקיימים או אף לבטל שירותים בלתי רצויים, וכל זאת, תוך התייחסות מתמדת לדרישות הציבור ולטיעוניו המפורטים בתלונות ובפניות. באופן זה, מתקיים מתן מענה שוטף לפתרון בעיות שעולות בתלונות.
       
       תלונות ופניות ציבור הן למעשה ביטוי ומאפיין לסוג האוכלוסייה, צרכיה ורצונותיה והכול בהתייחס לתנאי השטח והסביבה שבה חי הציבור הרלוונטי. בהתייחס לכך, לא קובצו נתונים המשווים בתחום זה בין חברת חשמל לבין חברות אחרות בעולם, שכן דווקא בתחום מובחן זה אין בנתון הכמותי וההשוואתי דווקא כדי להעיד על מגמות נדרשות. 
       
       מוסדרות באמות המידה של הרשות הנחיות השירות לצרכן. בנוסף, מוסדר האופן שבו על ספק השירות החיוני לטפל בתלונות הציבור, וקיים פיקוח על אופן פעילות זו באמצעות דיווחים שוטפים המנותחים ומטופלים על-פי הצורך.
        
2578. צינור גז לחיפה 
       
חבר הכנסת רשף חן שאל את שר התשתיות הלאומיות
       ביום ט' בשבט התשס"ה (19 בינואר 2005):
       
       נמסר לי, כי צינור הגז הטבעי עלול להגיע רק עד חדרה ולא להמשיך לחיפה. למצב זה צפויות להיות השלכות חמורות על איכות האוויר בחיפה. 
       
       רצוני לשאול:
       
       1. האם הצינור יגיע לחיפה? 
       
       2. אם כן – מתי, ואם לא – מדוע?
       
       3. האם תוקם בחיפה טורבינת חשמל מונעת בגז טבעי?
       
שר התשתיות הלאומיות בנימין בן-אליעזר:

       1. גברתי היושבת-ראש, חברי חברי הכנסת, בתשובה על שאלתו של חבר הכנסת רשף חן, אם צינור הגז הטבעי יגיע לחיפה. ובכן, בימים אלו אנו עוסקים בתכנון תוואי צינור הגז היבשתי כך שיכלול גם את מפרץ חיפה. כפי שידוע לך, ברגע שהבחנתי שכל המקטע הזה מעין-דור עד חיפה איננו, נתתי הוראה, ובעצם הימים אנחנו עוסקים בתכנון. נכונה העובדה כי אנו נתקלים בקשיים רבים, זאת עקב בעיות הנדסיות והתנגדויות רבות, בעיקר מצד רשות הנמלים, ובשל ויכוח מתמשך עם לשכת התכנון המחוזית באשר למיקום תחנת הגז בחוף. אולם, משרד התשתיות הלאומיות, שבראשותי, פועל בנדון ומנסה להתגבר על המכשולים על מנת להביא הדבר לאישור. במקביל, החל המשרד לתכנן את התוואי הימי עד לכניסה לחוף, על מנת לספק גז לכל הצרכנים הסמוכים לתוואי זה. 
       
       2. לשאלתו השניה של חבר הכנסת חן - צינור הגז הטבעי צפוי להגיע למפרץ חיפה בשנת 2008. 
       
       3. לשאלתו השלישית - לגבי הקמת טורבינת חשמל המונעת בגז טבעי בחיפה, ברצוני להשיב, כי עם הגעת צינור הגז הטבעי לחיפה, חלק מיחידות הייצור הישנות שפעלו באמצעות מזוט תושבתנה, אחרות תוסבנה להפעלה באמצעות גז טבעי, ובנוסף תוקמנה יחידות ייצור חדשות הפועלות באמצעות גז טבעי.

היו"ר קולט אביטל:
       
       תודה. שאלה נוספת לחבר הכנסת רשף חן? לא. 
       
2594. מקורות המים של ישראל בעקבות תוכנית ההינתקות
       
חבר הכנסת גלעד ארדן שאל את שר התשתיות הלאומיות
       ביום ט' בשבט התשס"ה (19 בינואר 2005):
       
       אקוויפר ההר המזרחי נמצא בשטח שממנו תיסוג ישראל אם תמומש תוכנית ההינתקות. מערכת המים תאבד מרכיב מרכזי, דבר העלול לגרום לפגיעה אסטרטגית. 
       
       רצוני לשאול:
       
       1. כיצד יימנעו קידוחים, לכאורה בלתי-חוקיים, שהפלסטינים החלו לבצע בשטח זה?
       
       2. מהי התוכנית האסטרטגית להשלמת צורכי המים של ישראל אם תיושם תוכנית ההינתקות? 
       
       3. כיצד תמומן השלמת מקורות מים מלאכותיים?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       אדוני היושב-ראש, אקוויפר ההר הצפוני והמערבי ניזונים ממי גשמים היורדים על ההרים ביהודה ובשומרון, בעוד שהמוצא הטבעי נמצא כמעט כולו בשטחי ישראל, בגבולות "הקו הירוק". 
       
       השאיבה באזור ההתנתקות הנוכחי בשומרון מאקוויפרים אלו מחייבת קדיחה יחסית עמוקה של מאות מטרים וכן ציוד קדיחה מיוחד. ניתן להפיק מים בקידוחים מאקוויפרים רדודים יותר, אך כמויות המים להפקה מאוד מוגבלות. קיימים כ-250 קידוחים פיראטיים פלסטיניים כאלה.
       
       מניעת הקדיחה צריכה להיעשות על-ידי הסכמה עם הפלסטינים ועל-ידי יכולת אכיפה של ההסכם שיהיה. ייתכן מצב שבו יוסכם על המשך הסכם המים שנחתם בהסדרי הביניים לפני כעשר שנים.
       
       כדי לשמר את ההתיישבות בעמקים הצפוניים במקרה של פריצת ההסדרים ושאיבה בלתי מבוקרת של הפלסטינים, יידרשו מקורות מים חלופיים – קולחים, מליחים או שפירים. מדובר, במקרה הגרוע, בכמה עשרות מלמ"ק בשנה בלבד.
       
       
2595. מכרז ליצרן חשמל פרטי במישור רותם
       
חבר הכנסת אליעזר זנדברג שאל את שר התשתיות הלאומיות
       ביום ט' בשבט התשס"ה (19 בינואר 2005):
       
       
       לאחרונה פורסם, כי במכרז שבו זכתה "חברת OPC רותם בע"מ" להקמת תחנת כוח פרטית, אישרה ועדת המכרזים הבין-משרדית תעריף גבוה מזה שהתכוונה אליו, וכי עלות הטעות לקופת המדינה היא כ-130 מיליון שקלים. 
       
       רצוני לשאול:
       
       1. האם נכון הדבר? 
       
       2. אם כן – מה נעשה בנדון?
       
       3. האם יינקטו הליכים משמעתיים כלפי עובדי המדינה שהיו מעורבים בתהליך קבלת ההחלטות, ואם לא – מדוע?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-2. אדוני היושב-ראש, בין המדינה לבין "חברת OPC רותם בע"מ" נתגלעו חילוקי דעות, בין היתר לגבי שאלת המחיר שתקבל החברה בגין העמדת יכולת זמינה נטו של תחנת הכוח לחברת החשמל. לדידה של המדינה אין מדובר בטעות, והמדינה אישרה את המחיר שאליו היא התכוונה מלכתחילה. מנגד סבורה החברה, כי המחיר שהיא זכאית לקבל גבוה יותר. התקיימו התכתבויות ושימוע לחברת OPC והנושא נמצא כרגע בדיון בבג"ץ.
       
       3. משרד התשתיות הלאומיות יזם בדיקה של התנהלות עובדי המדינה בסוגיה שבה עסקינן. מבקרת הפנים של המשרד הכינה דוח מפורט הסוקר את השתלשלות העניינים בצורה יסודית ומקיפה. במסגרת הדוח בחנה המבקרת את המסמכים הרלוונטיים וראיינה את הנוגעים בדבר. כמו כן, עירב המשרד את משרד מבקר המדינה בבדיקת הסוגיה הנדונה. בהתאם לממצאים עולה, כי אין מקום לנקוט צעדים אישיים נגד מי מעובדי המדינה. 
       
2620. מונה תעריף עומס וזמן חסכני של חברת החשמל
       
חבר הכנסת חיים כץ שאל את שר התשתיות הלאומיות
       ביום ט"ז בשבט התשס"ה (26 בינואר 2005):
       
       לאחרונה, קיבלתי כמה תלונות של לקוחות חברת החשמל, שהתלוננו כי לא יודעו לגבי מונה תעריף עומס וזמן חסכני, המוזיל את צריכת החשמל.
       
       רצוני לשאול:
       
       1. האם יידעה חברת החשמל את לקוחותיה בדבר מונה חשמל חסכני, ואם כן – כיצד?
       
       2. אם לא – האם יורה משרדך לחברת החשמל ליידע את לקוחותיה בנושא?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       אדוני היושב-ראש, חברי חברי הכנסת, חברת החשמל הביאה לידיעת לקוחותיה את האפשרות לבחור בתעריף עומס וזמן שהינו בעל פוטנציאל לחיסכון בעלות החשמל בשלוש דרכים: א. בעלון מיוחד ומפורט שצורף לחשבונות החשמל של לקוחותיה בתקופה שבין נובמבר 2003 לפברואר 2004; ב. על גבי חשבונות החשמל הדו-חודשיים בשתי תקופות שונות – יולי--אוגוסט 2003 וספטמבר--אוקטובר 2004; ג. באתר החברה באינטרנט. בפרסומים הובהר ללקוחות כי המעבר לתעריף עומס וזמן הברירתי הוא ביוזמת הלקוח ועל-פי שיקוליו. נוסף על כך, יצאה הודעה כי לקבלת פרטים ובכל שאלה או הבהרה ניתן לפנות לשירות 103.
       
       
2651. גביית תשלום על-ידי ספקי גז בגין תיקון ליקויים
       
חבר הכנסת משה גפני שאל את שר התשתיות הלאומיות
       ביום כ"ג בשבט התשס"ה (2 בפברואר 2005):
       
       
       מפניות שהגיעו למשרדי עולה, כי ספקי גז המבצעים בדיקות בטיחות בבתי צרכנים, מאלצים את הצרכן, בניגוד לתקנות, לשלם עבור תיקון ליקויי בטיחות שנגרמו על-ידי הספק בשעת ההתקנה.
       
       רצוני לשאול:
       
       1. האם דבר זה ידוע למשרדך?
       
       2. האם יוצאו הנחיות ברורות לספקים ולצרכנים כדי למנוע תשלום זה? 
       
שר התשתיות הלאומיות בנימין בן-אליעזר:
       
       גברתי היושבת-ראש, חברי הבית, ידוע למשרד התשתיות כי חברות הגז נוהגות לגבות תשלום בגין תיקון הליקויים, אולם הנושא הזה טרם הוסדר בחקיקה.
       
       משרד התשתיות הלאומיות לא הוציא הנחיות כלשהן כדי למנוע תשלום בגין תיקון הליקויים, היות שקיימים מקרים לא מעטים שבהם צרכני הגז מבצעים שינויים במערכת הגז וגורמים בכך לאי-תקינותה. 
       
       עמדת משרד התשתיות הלאומיות לנושא זה היא שספק גז שהתקין מערכת גז חייב לעשות זאת בהתאם להוראות התקן בעת התקנת המערכת. אם התרשל הספק בביצוע תפקידו והתקין את המערכת בניגוד להוראות התקן, מן הראוי שהוא יישא בתשלום בגין תיקון הליקויים. 
       
       אם הספק התקין את המערכת בצורה בטיחותית ובהתאם להוראות התקן, אך הצרכן ביצע שינויים במערכת הגז על דעת עצמו – עשה שיפוצים, הזיז כיריים – אזי מן הראוי שהצרכן הוא זה שיישא בתשלום בגין תיקון הליקויים.
       
       זאת ועוד, אושרו בוועדת הכלכלה של הכנסת תקנות הגז (בטיחות ורישוי) (רישוי ספקי גז). התקנות מחייבות את ספקי הגז לבצע בדיקות תקופתיות לצרכנים בהתאם לתקן. אציין, כי בדיקה תקופתית בהתאם לתקן ישראלי ת"י 158 כבר כלולה במחיר הגז ואין לשלם בעבורה בנפרד. 
       
היו"ר קולט אביטל:
       
       שאלה נוספת.
       
משה גפני (דגל התורה):
       
       גברתי היושבת-ראש, אדוני השר, אני לא מדבר על מקרים שבהם הצרכן שינה את המיקום של הגז באופן לא בטיחותי או בכל אופן אחר. אני מדבר על ספק הגז שהתקין את הגז והוא בא ובודק ואומר שיש ליקוי והוא גובה תשלום מהלקוח. יש מקרים כאלה.
       
שר התשתיות הלאומיות בנימין בן-אליעזר:
       
       אמרתי שאני יודע שיש מקרים כאלה. אמרתי שעדיין לא ניגשנו לחקיקה, ואני מתחייב להיכנס לחקיקה בנושא הזה. 
       
2698. מות דגים כתוצאה מניתוק חשמל
       
חבר הכנסת יאיר פרץ שאל את שר התשתיות הלאומיות
       ביום ז' באדר א' התשס"ה (16 בפברואר 2005):
       
       פורסם, כי חברת החשמל התנצלה על כך שניתקה את זרם החשמל בחווה בנגב ובכך גרמה למותם של כ-250,000 דגים. לפי הפרסום, מדובר בנזק כספי גדול למפעל שפשט את הרגל ועבר לכונס נכסים.
       
       רצוני לשאול:
       
       1. האם הידיעות נכונות? 
       
       2. אם כן – אילו לקחים הופקו ממקרה זה?
       
       3. האם יפוצו בעלי המפעל?
       
       4. האם יוקלו צעדי הענישה למפעלים ולצרכנים פרטיים חייבים?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       אדוני היושב-ראש, ניתוק הספקת החשמל לחוות הדגים נבעה ממחדל של החברה המפעילה את החווה שלא שילמה את התמורה בגין צריכת החשמל במשך שנה שלמה, וזאת למרות התראות חוזרות ונשנות שחברת החשמל שלחה לכונסת הנכסים של החברה שעל שמה היה רשום מקום הצרכנות. 
       
       כונסת הנכסים היתה אמורה לשלם את חשבונות החשמל השוטפים של החברה בפירוק, להודיע לחברת החשמל על מכירת הנכס ולבצע החלפת צרכנים משמה לשם הבעלים החדשים. לאור האמור לעיל, נקטה חברת החשמל את הצעדים החוקיים העומדים לרשותה לצורך גביית החובות, ולכן לאחר בדיקה שערכה הוחלט כי אינה צריכה לפצות את בעלי החווה. לצערנו, חברת החשמל לא ידעה כי במקום מתנהלת פעילות חדשה של גידול דגים.
       
       מהמקרה הנ"ל יש להפיק לקחים, שמצד אחד על הצרכנים ליידע את חברת החשמל בכל מקרה של החלפת צרכנים, ומצד שני - על חברת החשמל לבצע את כל הבדיקות הנחוצות לפני ניתוק הזרם.
       
       
2734. מצבה של החברה לחקר ימים ואגמים
       
חבר הכנסת אהוד רצאבי שאל את שר התשתיות הלאומיות
       ביום כ"א באדר א' התשס"ה (2 במרס 2005):
       
       הקיצוץ הקשה בתקציב החברה לחקר ימים ואגמים מסכן את המשך פעילותה.
       
       רצוני לשאול:
       
       1. מדוע הוחלט לקצץ בתקציב החברה?
       
       2. כיצד יובטח המשך פעילותה התקינה?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       משרד האוצר החליט על קיצוץ שרירותי בתקציב החברה לשנת 2005 בניגוד לדעתו של משרד התשתיות הלאומיות. אולם לאחרונה, בהתאם לסיכום-עבר בין המשרדים, בוצעה העברה תקציבית נוספת לחברה לחקר ימים ואגמים בסך כולל של 7 מיליונים ו-750,000 שקלים. 
       
       מעצם תפקידי כשר התשתיות הלאומיות, אעמוד על כך שהחברה לחקר ימים ואגמים לישראל תתוקצב באופן שיאפשר לה לבצע את משימותיה הלאומיות.
       
2778. התייקרות תעריפי החשמל 
       
חבר הכנסת חמי דורון שאל את שר התשתיות הלאומיות
       ביום כ"ח באדר א' תשס"ה (9 במרס 2005):
       
       תעריפי החשמל התייקרו בשנתיים האחרונות בעשרות אחוזים, ורק בחודש ינואר השנה התייקרו ב-4% נוספים. מנגד, חברת החשמל הרוויחה ברבעון האחרון כמיליארד שקל ועובדיה מקבלים חשמל חינם.
       
       רצוני לשאול:
       
       1. בכמה אחוזים התייקר החשמל בחודשים האחרונים, ומה הסיבה לעלייה?
       
       2. מה הצפי לגבי התייקרות עתידית?
       
       3. האם רווחי חברת החשמל או הפסדיה משפיעים על מחירי החשמל?
       
       4. כמה עובדי חברת החשמל מקבלים חשמל חינם?
       
שר התשתיות הלאומיות בנימין בן-אליעזר:
       
       גברתי היושבת-ראש, ראשית אבקש לציין, כי דומה שהתרשמותו של חבר הכנסת היא ש"תעריפי החשמל התייקרו בשנתיים האחרונות בעשרות אחוזים". התרשמות זו אינה מבוססת על עובדות ולכן אני רואה לנכון להעמיד דברים על דיוקם.
       
       בשנתיים האחרונות, בין מרס 2003 למרס 2005, חל גידול של כ-6.2% בתעריף החשמל הממוצע ולא "עשרות אחוזים" כפי שנכתב. יש להבין כי תעריף החשמל נקבע על בסיס עלויות מוכרות ומתעדכן עם שינויים במחירי הדלקים, במדד המחירים לצרכן ובסל המטבעות. בנוסף, התעריף מופחת בשיעור שהרשות לשירותים ציבוריים - חשמל קובעת מעת לעת – "מקדם הפחתה". מקדם זה הינו דרישה מחברת החשמל להתייעל, וכתוצאה מכך, מחירי החשמל הריאליים יורדים בשיעור מקדם זה.
       
       בשנתיים האחרונות חלה עלייה של 25% בעלויות הדלקים. עלייה חדה זו במחירי הדלקים תרמה לעלייה של כ-10% בתעריפי החשמל. רכיבים אחרים, בראשם "מקדם ההפחתה", קיזזו השפעה זו.
       
       לגבי הצפי להתייקרות עתידית: הגורמים העיקריים המשפיעים על תעריף החשמל קשים לחיזוי. עם זאת, בעקבות המעבר לשימוש בגז טבעי צפויה הוזלה משמעותית בעלויות הדלקים, וניתן להניח שמחיר החשמל אף ירד.
       
       תעריף החשמל הנוכחי נקבע על-ידי הרשות לשירותים ציבוריים - חשמל על בסיס העלויות המוכרות של חברת החשמל בשנת 2000. בתעריף זה מגולם רווח ממוצע של כ-6.5% על ההון העצמי. מרגע שקבעה הרשות את תעריף החשמל, הרי שעד לקביעת בסיס העלויות החדש אין לרווחים או להפסדים בפועל כל השפעה על תעריפי החשמל. בהתאם למדיניות הרשות, בסיס התעריף אמור להתעדכן במהלך שנת 2006, והרשות תחליט אם לשנות את שיעור הרווח המוכר המגולם בתעריף. 
        
       מספר העובדים הנהנים מחשמל מוזל הוא 9,650 עובדים קבועים מתוך כ-13,000 עובדי חברה. 
       
חמי דורון (שינוי):
       
       אתה מתכוון לחשמל חינם, לא לחשמל מוזל. 
       
שר התשתיות הלאומיות בנימין בן-אליעזר:
       
       למה אתה מתקן את העברית שלי? אמרתי "מוזל". מספר העובדים הנהנים מחשמל מוזל הוא 9,650 עובדים קבועים מתוך כ-13,000 עובדי חברה. נוסף על כך נהנים מהטבה זו כ-5,300 גמלאים. ראוי להדגיש, כי ההטבה ניתנת עד למכסה של 18,000 קוט"ש לשנה לעובד, ומעבר לכך העובד משלם על צריכתו.
       
היו"ר קולט אביטל:
       
       תודה רבה. שאלה נוספת לחבר הכנסת חמי דורון, בבקשה. 
       
חמי דורון (שינוי):
       
       אדוני השר, קודם כול יש סתירה בדבריך, כי אמרת שממרס 2003 עד מרס 2005 עלה מחיר החשמל ב-6.2%, ולעומת זאת בהמשך תשובתך אמרת שהדלקים עלו ב-25% בשנתיים האחרונות, ועקב כך המחיר עלה ב-10%. אז אני לא יודע אם זה עלה ב-6.2% או ב-10%. לא הבנתי את זה. 
       
       דבר שני, אתה עונה לי על חשמל מוזל, כאשר אנחנו יודעים ש-18,000 קוט"ש בשנה לא משלמים בכלל עובדי חברת החשמל. אז זה לא מוזל, זה חינם. למה להתייפייף ולהגיד מוזל? מוזל זה כשמישהו משלם על זה 20% פחות, 15% פחות. הם לא משלמים כלום, אפס. אז למה אתה אומר מוזל?
       
       הגשתי את השאילתא הזאת בתחילת מרס, וברבעון האחרון של 2004 חברת החשמל הרוויחה למעלה ממיליארד שקלים, אחרי כל מה שאתה אומר, עם העלויות, עם הייקור של הדלקים, עם החשמל חינם, שאתה קורא לו מוזל. אני רוצה להבין מתי חברת החשמל פעם תוריד מחירים. כי לי לא זכור מתי ירד מחיר החשמל. 
       
היו"ר קולט אביטל:
       
       תודה רבה. 
       
שר התשתיות הלאומיות בנימין בן-אליעזר:
       
       אני מסביר לך, חבר הכנסת חמי דורון, ותרשום את זה, בשנתיים האחרונות, בין מרס 2003 ל-2005 חל גידול של כ-6.2% בתעריף. זו עובדה. זה לא הערכה וזו לא שאלה. קבל את זה איך שאתה רוצה.
       
       הדבר השני שאמרתי, אמרתי שבשנתיים האחרונות חלה עלייה של 25% בעלות הדלקים, עלייה חדה במחירי הדלקים שתרמה לעלייה של כ-10% בתעריפי החשמל, אך אמרתי בהמשך, רכיבים אחרים ברשם מקדם ההפחתה קיזזו השפעה זו ולכן חזרנו למה שחזרנו.
       
       בעניין חברת החשמל, תקבל תשובה מדויקת וכתובה.
       
היו"ר קולט אביטל:
       
       תודה רבה. 
       
       השאילתא הבאה, מס' 2795, חבר הכנסת אבשלום וילן: גביית מע"מ על אגרת מים וביוב בירושלים.
       
2795. גביית מע"מ על אגרת מים וביוב בירושלים
       
חבר הכנסת אבשלום וילן שאל את שר התשתיות הלאומיות
       ביום כ"ח באדר א' תשס"ה (9 במרס 2005):
       
       נודע לי, כי החל בחודש יוני 2004, חברת "הגיחון" גובה חיובי מים וביוב בירושלים ישירות, ובשל כך נגבה גם מע"מ על האגרה. מכאן, מחירי המים התייקרו ב-17%.
       
       רצוני לשאול:
       
       1. מדוע התייקרות זו מגולגלת על הצרכנים?
       
       2. כיצד יטופל העניין?
       
שר התשתיות הלאומיות בנימין בן-אליעזר:
       
       על זה כבר ענינו, אך אחזור. תאגיד הגיחון קיבל רשיון על-פי חוק תאגידי מים וביוב ביוני 2003. הגופים המפקחים על "הגיחון" הינם הרשות לשירותים ציבוריים - חשמל, הקובעת את תעריפי השירותים, אמות המידה וכן מטפלת בתלונות הצרכנים, והממונה על התאגידים - משרד הפנים הנותן רשיונות לתאגידים ומפקח על עמידת התאגידים בתנאי הרשיון.
       
       תאגידי המים והביוב, ובכללם "הגיחון", פועלים על בסיס עסקי. ככל גוף עסקי, גם "הגיחון" מחויב לשלם מס ערך מוסף. בתשובה על השאילתא, הצרכנים לא נפגעו מחיובים בגין מס ערך מוסף, וזאת כמפורט להלן:
       
       1-2. צרכנים פרטיים משלמים אותם תעריפים שמשלמים בכל המדינה, כאשר התעריף נמוך ב-17% ומס ערך מוסף שנוסף על התעריף מביא לכך שהתשלום זהה לתעריפים ערב החלת חוק תאגידי מים וביוב.
       
        צרכנים עסקיים - צרכנים אלה משתמשים במים כתשומה ומחויבים במס ערך מוסף על המים. הואיל והם מקזזים את מס ערך מוסף אין הם נפגעים, כי עלות המים שלהם נותרה זהה לזו שהיתה ערב החלת חוק תאגידי מים וביוב על "הגיחון". לפיכך, אין בהחלת החוק על תאגידי "הגיחון" כדי לפגוע בצרכנים.

היו"ר קולט אביטל:
       
       תודה. 
       
2847. זיהום מי התהום
       
חבר הכנסת דניאל בנלולו שאל את שר התשתיות הלאומיות
       ביום י"ב באדר ב' תשס"ה (23 במרס 2005):
       
       פורסם, כי כמעט כל תחנות הדלק שנבדקו בסקר שערך המשרד לאיכות הסביבה באזור  תל-אביב מזהמות את הקרקע ופוגעות באופן קשה במי התהום.
       
       רצוני לשאול:
       
       1. האם נכון הדבר?
       
       2. אם כן - האם תחנות הדלק בישראל נמצאות תחת ביקורות תקופתיות?
       
       3. אילו פעולות יינקטו כנגד תחנות דלק אשר מזהמות ופוגעות במי התהום?
       
       4. כיצד יפעל משרדך בעניין?

תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       אדוני היושב-ראש, שאלתו של ידידי הטוב, חבר הכנסת בנלולו, עוסקת בסקר שערך המשרד לאיכות הסביבה לגבי הזיהום שגורמות תחנות הדלק. ובכן, המשרד לאיכות הסביבה מבצע ניטור של דליפות דלקים בתחנות דלק באמצעות מכשור מיוחד המותקן בקרבת התחנה. המידע המדויק מצוי אצלם. יש להם גם סמכויות אכיפה בנושא.
       
       בנושא הביקורות התקופתיות – גם לנציב המים הכפוף לשר התשתיות יש סמכויות לפעול נגד מזהמי מי תהום. מתקיים משא-ומתן לשיתוף פעולה בין המשרד לאיכות הסביבה ונציבות המים לביצוע אכיפה כנגד תחנות המזהמות את הקרקע ואת מי התהום.
       
       בשנת 2004 בוצעה אכיפה כנגד כמה תחנות שחויבו לשקם את הזיהום וגם נקנסו בסכומים של מאות אלפי ש"ח.
       
       בד-בבד, גם עקב קושי באיתור המזהם, כגון תחנות ישנות עוד מימי הבריטים, החלפת בעלים וכדומה, מתקיים דיון בין-משרדי (איכות הסביבה, תשתיות ואוצר) לבין חברות הדלק, למציאת פתרון לשיקום קרקעות מזוהמות מדלקים בתחנות התדלוק.
       
2944. אספקת מים ליישובים הבלתי-מוכרים בנגב
       
חבר הכנסת ג'מאל זחאלקה שאל את שר התשתיות הלאומיות
       ביום כ"ו באדר ב' התשס"ה (6 באפריל 2005):
       
       הכפרים הבלתי-מוכרים בנגב אינם מחוברים למים, ונאלצים לקנות מים מיישובים באזור במחירים גבוהים, ולהעבירם במכליות למקומות מגוריהם. 
       
       רצוני לשאול:
       
       1. מהי המדיניות בנוגע לאספקת מים לכפרים אלו?
       
       2. האם יימצא פתרון זמני לבעיה עד שיוסדר נושא ההכרה? 
       
       3. לאור העובדה שמאחזים בלתי-חוקיים בגדה מחוברים למים, האם יסופקו מים לכפרים בנגב שהוקמו לפני קום המדינה? 
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       המדיניות של אספקת מים ליישובים בלתי-מוכרים בנגב היא להביא קו מים ראשי למרכז השירותים בכפר. בשלב הראשון מחוברים שבעה יישובים מתוך ה-14, על-פי סדרי עדיפויות. בשלב א' חוברו חמישה יישובים, כאשר חלוקת המים לצרכן הבודד נעשית על-ידי המועצה האזורית אבו-בסמה, שהוקמה לטפל בסקטור זה. 
       
       ביישוב אחד יש עיכוב בהנחת קו המים עקב בעיות מקרקעין עם התושבים במקום, וקו המים ליישוב השביעי נמצא בשלבי תכנון. סך הכול ישקיע משק המים בשבעה יישובים אלה סך של כ-11 מיליון ש"ח.
       
       מדיניות האספקה והתכנון מבוצעת בתיאום עם מינהלת הבדואים, "מקורות" ומועצה אזורית אבו-בסמה, "הסיירת הירוקה", נציגי הפזורה ונציבות המים.
       
2945. קו מתח עליון בגבעת-שמואל
       
חברת הכנסת לאה נס שאלה את שר התשתיות הלאומיות
       ביום כ"ו באדר ב' התשס"ה (6 באפריל 2005):
       
       בשכונת רמת-הדקלים בגבעת-שמואל עובר קו מתח עליון בסמיכות לדירות המגורים. על אף הבטחות חברת החשמל להזיז את קו המתח, הדבר טרם נעשה. 
       
       רצוני לשאול:
       
       1. מדוע מתעכבת הזזת קו המתח?
       
       2. האם ננקטים אמצעי מיגון לתושבים עד להזזת הקו?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)

       אדוני היושב-ראש, חברי חברי הכנסת, חברת החשמל התחייבה להעתיק את הקו בגבעת-שמואל בתוך כשנה מיום אישור תוואי חלופי. תוכנית התוואי החלופי היא באחריות מוסדות התכנון המקומיים וקשורה בתיאום של שלוש תוכניות מתאר מקומיות הנמצאות עדיין בשלבים שונים של ההליך הסטטוטורי.
       
       הקו הקיים עונה על דרישות הבטיחות, ולפני כשנה וחצי בוצעו בקו שיפורים לצורך הקטנת השדות המגנטיים עד למינימום האפשרי - פחות מ-10 מיליגאוס. 
       
2974. העלייה במחירי הבנזין
       
חברת הכנסת גילה פינקלשטיין שאלה את שר התשתיות הלאומיות
       ביום ט"ז באייר התשס"ה (25 במאי 2005):
       
       בתאריך כ' בניסן התשס"ה (29 באפריל 2005), פורסם, כי מחירי הבנזין עתידים לעלות ביום שלמחרת, למרות העובדה שבאירופה הבנזין הוזל.
       
       רצוני לשאול:
       
       1. האם הידיעה נכונה?
       
       2. אם כן – כיצד מוסברת עובדה זו?
       
       3. מהי נוסחת החישוב של מחירי הדלק בארץ?
       
       4. האם יפעל משרדך להתאמה יחסית בין מחירי הבנזין בארץ ובחוץ-לארץ, ואם כן – כיצד?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-4. אדוני היושב-ראש, חברי חברי הכנסת, הידיעה שהעלתה חברת הכנסת פינקלשטיין בשאילתא נכונה. ב-29 באפריל 2005 פורסמו מחירי הדלקים על-ידי המשרד, לחודש מאי 2005, כפי שמתפרסמים מדי חודש בחודשו.
       
       על-פי נוסחת מבנה המחיר נקבעים מחירי הדלק בכל חודש. הנוסחה מתייחסת למחירים בין-לאומיים המצוטטים על-ידי חברה בין-לאומית "פלאטס", המקובלת על כל משק הדלק העולמי, ועל שוק הדלק הרלוונטי למדינת ישראל.
       
       המחיר נקבע על-פי חמישה מתוך שבעת ימי המסחר האחרונים של חודש מסוים, עבור החודש העוקב, ותקף לכל אותו חודש. בדיקה ארוכת שנים מראה כי נוסחה זו נותנת את המחיר הקרוב ביותר למחיר האמיתי בכל חודש, אף שייתכנו מצבים מקומיים, כמו במקרה חודש מאי 2005, שבהם היתה ירידה במחירים באירופה לעומת עליית המחיר על-פי הנוסחה, ירידה שקיבלה ביטוי במחירי החודש שלאחריו - יוני 2005.
       
       חשוב להדגיש, כי בכ-70% מהחודשים בשנים האחרונות, המחיר המחושב היה נמוך מהמחיר בפועל.
       
3001. מכוני המחקר והפיתוח
       
חברת הכנסת מל פולישוק-בלוך שאלה את שר התשתיות הלאומיות
       ביום כ"ג באייר התשס"ה (1 ביוני 2005):
       
       בשנים האחרונות נשחקו התקציב הממשלתי למכוני המחקר שבאחריות משרד התשתיות הלאומיות ותקציב המחקר והפיתוח, המו"פ, בתחום האנרגיה. הקיצוצים התקציביים פוגעים בתשתית המו"פ הלאומית ובאינטרסים חיוניים של המדינה.
       
       רצוני לשאול:
       
       האם משרדך פועל למניעת קריסת מכוני המו"פ אשר באחריותו, ואם כן – כיצד? 
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       משרד התשתיות הלאומיות מכיר בחשיבות הרבה שבפעילות מכוני המחקר ובצורך לעודד את המו"פ.
       
       כפי הידוע לך, משרד התשתיות הלאומיות פועל תחת מגבלות תקציב קשות, הפוגעות לא רק בפעילות מכוני המו"פ, כי אם גם בפעילויות חיוניות אחרות של המשרד.
       
       המשרד מקיים מגעים שוטפים עם אגף התקציבים במשרד האוצר כדי להגדיל את תקציב המשרד. 
       
3097. דליפת דלק למי התהום
       
חבר הכנסת מאיר פרוש שאל את שר התשתיות הלאומיות
       ביום ח' בסיוון התשס"ה (15 ביוני 2005):
       
       פורסם, כי בשנת 2004 דלפו מתחנות הדלק השונות למי התהום כ-1.5 מיליון ליטרים של דלק. לדברי המומחים, די בליטר דלק המוכנס למיליון ליטר מים כדי לפסול את המים כמי שתייה.
       
       רצוני לשאול:
       
       1. האם הנתונים נכונים?
       
       2. אם כן - האם משרדך נערך לטפל בנדון באמצעות הגברת האכיפה וההרתעה?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       אדוני היושב-ראש, הנתון המוזכר בשאילתא ולפיו דלפו למי התהום 1.5 מיליון ליטרים של דלק הוא פרסום של המשרד לאיכות הסביבה המתבסס, להערכתנו, על דוח שנערך על-ידי הטכניון. 
       
       פרסום המשרד לאיכות הסביבה כי "די בליטר דלק כדי לפסול את המים לשתייה" נכון רק במידה שליטר הדלק הוכנס ישירות לתוך מיכל מים. ליטר דלק שידלוף לקרקע לא יוכל לזהם את מי התהום, כיוון שמי התהום נמצאים בדרך-כלל עשרות מטרים מתחת לפני השטח, רק דליפות בשיעורים של אלפי ליטרים יגיעו עד למי התהום וגם אז לא בהכרח יזהמו מי שתייה.
       
       משרדנו נערך לטפל בנדון באמצעות מעקב שוטף ומתמיד של נציבות המים על-ידי קידוחים לניטור דלק במי תהום. עד היום נקדחו כ-150 קידוחי ניטור לצורך גילוי ואיתור היקפי זיהום דלק במי התהום. למעשה, האחריות לפקח ולמנוע דליפות ממתקני דלק הינה של השר לאיכות הסביבה, לו נתנו סמכויות לפקח על מניעת דלק מפני השטח.
       
       כמו כן, מתנהלים זה זמן דיונים בין-משרדיים (תשתיות, איכות הסביבה, אוצר ומשפטים) בנושא: קרן לשיקום זיהום מתחנות דלק. משרד המשפטים מגבש הצעת חוק לפתרון הבעיה. הנושא קיבל תאוצה בהצעה מתוקנת לחוק קווי תשתית המוגשת בכנסת.
       
3098. מכירת דלק מהול במים
       
חברת הכנסת אראלה גולן שאלה את שר התשתיות הלאומיות
       ביום ח' בסיוון התשס"ה (15 ביוני 2005):
       
       הובאו לידיעתי טענות על מכירת דלק מהול במים בתחנות דלק כגון תחנת "פז" בקריית-מלאכי, "דור אנרגיה" בקיבוץ הזורע ו"סונול" בבית-שאן. דבר זה גורם להרס כלי הרכב ומנוגד לחוק. 
       
       רצוני לשאול:
       
       1. האם הטענות מוצדקות?
       
       2. אם כן – כיצד יפקח משרדך על העניין?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-2. אדוני היושב-ראש, חברי חברי הכנסת, אספקת דלק שאינו עומד בכל דרישות התקן הרשמי הרלבנטי, הינה עבירה על חוק התקנים.
       
       בתחנות המוזכרות בפנייתך, נתגלה בין השנים 2002 ועד היום דלק לא תקני. דלק שאינו תקני גורם נזק למערכות שונות ברכב, ומגביר את זיהום האוויר הנגרם מפליטות הרכב. משרדנו עורך ביקורות על-פי תוכנית שנתית בכל תחנות התדלוק הציבוריות. נגד בעלי התחנות וחברות הדלק הקשורות, שבהן נתגלה דלק לא תקני, נפתח תיק חקירה עד להגשת כתב אישום לבית-המשפט. 
       
       בנוסף, מפרסם המשרד באתר האינטרנט שלו ובאמצעי התקשורת את רשימת התחנות שבהן נתגלה דלק לא תקני. במקביל, פנה משרדנו לשרת המשפטים להחמרת הענישה נגד זייפני דלק וכמו כן הוא מקדם הצעת חוק פרטית בנושא, של חברי הכנסת נסים זאב ומאיר פרוש - הצעת חוק הפעלת רכב (מנועים ודלק) (תיקון – מכירת דלק שאינו עומד בדרישות התקן), התשס"ה-2005. הצעת החוק נדונה השבוע בוועדת הכלכלה לקראת קריאה ראשונה.
       
3276. מהילת דלק
       
חבר הכנסת יעקב מרגי שאל את שר התשתיות הלאומיות
       ביום י"ג בתמוז התשס"ה (20 ביולי 2005):
       
       פורסם, כי המשטרה עצרה 37 בני-אדם בחשד שהיו מעורבים בארגון שפעל לגנבת דלק, מהילתו ומכירתו בתחנות דלק.
       
       רצוני לשאול:
       
       1. האם הידיעות נכונות?
       
       2. אם כן - מה עושה משרדך בנושא?
       
       3. האם יפורסמו שמות התחנות לציבור?
       
       4. האם יועמדו חשודים לדין?
       
       5. האם התחנות יפצו נהגים שרכבם ניזוק?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-5. אדוני היושב-ראש, חברי כנסת נכבדים, משטרת ישראל ערכה מבצע לאכיפת החוק על עבריינים במשק הדלק, בתחום עבירות כלכליות חמורות, ובמסגרתו נעצרו חשודים רבים. משרדנו סייע למשטרת ישראל במהלך החקירה המוקדמת וכן בתפיסת ציוד ובנטילת דגימות דלק לשם בדיקת עמידתן בדרישת התקנים.
       
       משרדנו מפרסם באתר האינטרנט שלו את נתוני כל תחנות הדלק אשר במהלך הביקורת השוטפת של משרדנו ניטלו בהן דגימות דלק שאינן עומדות בדרישות התקינה, וננהג בהתאם במבצע הנוכחי.
       
       המבצע הינו מבצע של משטרת ישראל, שבו נחקר טווח רחב של עבירות, מעבר לעבירות המצויות בסמכות משרד התשתיות הלאומיות, ומשום כך המשטרה היא אשר תמשיך את החקירות בתיקים אלה ותמליץ על העמדת חשודים לדין.
       
       פיצוי נהגים שרכבם ניזוק הוא עניין אזרחי שבין הנהגים לבין בעלי תחנות הדלק ואיננו בידי המשרד.
       
היו"ר קולט אביטל:
       
       אנו עוברים להצעת החוק הבאה, של שר הפנים, הצעת חוק מרשם האוכלוסין (תיקון מס' 9), יציג אותה שר הפנים. שר הפנים אינו נמצא. 
       
       הצעת חוק הרופאים (הליכי בדיקת תלונות ואמצעי משמעת) (תיקוני חקיקה), יציג שר הבריאות -  אינו נמצא. 
       

הצעת חוק הקמת בית-חולים בקריות, התשס"ה-2005
       [רשומות (הצעות חוק, חוב' כ/96)]
(קריאה ראשונה)

היו"ר קולט אביטל:
       
       הצעת חוק הקמת בית-חולים בקריות, התשס"ה-2005, יציג חבר הכנסת אפרים סנה, בבקשה.
       
אפרים סנה (העבודה - מימד - עם אחד):
       
       אדוני היושב-ראש, חברי הכנסת, בשעת לילה מאוחרת זו אסתפק בהסבר קצר לשאלה, למה נדרשנו לחקיקה כדי להבטיח בנייתו של בית-חולים בקריות. הסיבה היא שזה עשר שנים, לאחר שמומחי משרד הבריאות החליטו כי בית-החולים הנחוץ ביותר במדינה להקמה מיידית הוא בקריות, בסדרי העדיפויות שקבעה תוכנית האשפוז של משרד הבריאות נאמר שבית-החולים הראשון שצריך להיבנות הוא בקריות, בשלב מאוחר יותר באזור באר-שבע צפון, ואחריו באזור אשדוד או באזור ראשון-לציון מערב. עשר שנים נסחב הדבר הזה, כאשר אזור שנהיה צפוף וגדול יותר אינו מקבל שירותי רפואה כנדרש.
       
       לכן, קבוצת חברי כנסת, ומלבדי אני רוצה לציין את חברי הכנסת בלומנטל, כחלון, קרא ואזולאי, החלטנו להגיש הצעה. ההצעה הזו עברה בקריאה טרומית, עובדה בוועדה עם נציגי הממשלה השונים, ואני מתכבד להביא אותה הערב לקריאה ראשונה.
       
היו"ר ראובן ריבלין:
       
       אני רק רוצה להפנות את תשומת לבו של המציע, שהיה גם שר הבריאות, שאם הממשלה לא מסכימה להצעת החוק  - - -
       
אפרים סנה (העבודה - מימד - עם אחד):
       
       הממשלה מסכימה לחוק.
       
היו"ר ראובן ריבלין:
       
       אז אין לך בעיה, כי עלות החוק היא מעל 5 מיליוני ש"ח.
       
       אנו מתחילים את הדיון. אין משתתפים בדיון, לכן נעבור להצבעה בקריאה ראשונה על הצעת חוק הקמת בית-חולים בקריות, התשס"ה-2005. נא להצביע, מי בעד? מי נגד? מי נמנע?
       
הצבעה מס' 83
       
בעד ההצעה להעביר את הצעת החוק לוועדה – 19
נגד – אין
נמנעים - אין 
ההצעה להעביר את הצעת חוק הקמת בית-חולים בקריות, התשס"ה-2005 לוועדת העבודה, הרווחה והבריאות נתקבלה.
       
היו"ר ראובן ריבלין:
       
       יש משמעות לכך ששר האוצר הצביע בעד החוק. 19 בעד, אין נגד, אין נמנעים. הצבעתי בשבילך בעד, 20 בעד, לרבות קולו של יושב-ראש הכנסת. נא להחליף את ההצבעה, אני מוסיף את קולי, תודה רבה לחבר הכנסת סנה, אני מברך אותו. הצעת החוק תעבור להכנתה לקריאה שנייה ושלישית לוועדת העבודה, הרווחה והבריאות.
       
       שאילתות ותשובות לשר הבריאות - אינו נוכח.
       

הצעת חוק שירות ביטחון (הוראת שעה) (תיקון מס' 9), התשס"ה-2005
       [רשומות (הצעות חוק, חוב' מ/201)]
(קריאה ראשונה)
       

היו"ר ראובן ריבלין:
       
       הצעת חוק שירות הביטחון (תיקון מס' 9), קריאה ראשונה, יציג את החוק סגן שר הביטחון אשר היה כאן כל הערב אתנו והגיע תורו.
       
סגן שר הביטחון זאב בוים:
       
       אדוני היושב-ראש, חברי חברי הכנסת, אני מתכבד להביא לאישור מליאת הכנסת בקריאה ראשונה את הצעת חוק שירות ביטחון (הוראת שעה) (תיקון מס' 9), התשס"ה-2005. 
       
       עניינה של הצעת החוק הוא הארכתה של הוראת השעה המסדירה את תקופת שירות החובה הסדיר בצה"ל. הוראת השעה נחקקה על-ידי הכנסת בשנת 1995, ומוארכת מעת לעת. החוק קובע, כי תקופות שירות החובה של חייב גיוס בתקופת הוראת השעה, תהיינה של 36 חודשים אם הוא נקרא להתייצב לשירות סדיר, כשהוא באחד הגילים מ-18 עד 26, של 30 חודשים אם הוא נקרא להתייצב לשירות סדיר כשהוא באחד הגילאים שמ-27 עד 29, או כשהוא רופא או רופא-שיניים והוא באחד הגילים שמ-30 עד 34. אם בא לארץ כעולה, אחרי שהגיע לגיל 27, יהיה חייב בשירות סדיר של 24 חודשים בלבד, של 18 חודשים, אם הוא נקרא להתייצב לשירות סדיר כשהוא רופא או רופא-שיניים והוא באחד הגילים מ-35 עד 38. הוראת השעה הוארכה על-ידי הכנסת לאחרונה, בדצמבר 2004, עד יום 31 באוקטובר 2005. מוצע להאריך ב-18 חודשים את תוקף הוראת השעה, כך שתעמוד בתוקפה עד יום 30 באפריל 2007. 
       
       אולי נציין עוד הערה אחת, להדגיש כי מערכת הביטחון אינה שוללת באופן עקרוני את קיצור שירות הגברים ואף תומכת בו, אולם לא ניתן לעשות זאת בעת הזאת, בשעה של קיצוץ משמעותי בתקני כוח-אדם בשירות קבע, לקראת מימוש מודל המילואים החדש, וכאשר נגזרות תהליך ההתנתקות אינן ברורות, וכל זאת תוך לחימה ממושכת.
       
       שר הביטחון מינה ועדה הצפויה לעסוק בקיצור שירות החובה של הגברים. אשר על כן אני מבקש כי הכנסת תאשר את הצעת החוק, תעביר אותה לדיון והכנה לקריאה שנייה ושלישית בוועדת החוץ והביטחון. תודה. 
       
היו"ר ראובן ריבלין:
       
       תודה רבה לסגן שר הביטחון, השר זאב בוים. 
       
       רבותי חברי הכנסת, אנחנו מתחילים את הדיון. הואיל ולא נרשם - אתה ביקשת לדבר? בבקשה, חבר הכנסת חמי דורון. בבקשה. שלוש דקות לכל דובר. 
       
       אני מבין שלבד מחמי דורון אין - יש דוברים נוספים?
       
נסים זאב (ש"ס):
       
       תלוי מה הוא ידבר.

היו"ר ראובן ריבלין:
       
       חבר הכנסת דני יתום. אז ודאי חבר הכנסת זאב ירצה להוסיף כאן. גם אתה רוצה לדבר על החוק הזה?
       
קריאה:
       
       למה לא?
       
היו"ר ראובן ריבלין:
       
       אין לי שום בעיה. אני אמרתי לך משהו? תשמע, אנחנו כאן נחוקק, וכל מי שנמצא בשעה כזאת ורוצה לדבר - זכותו המלאה. בבקשה. 
       
חמי דורון (שינוי):
       
       אדוני היושב-ראש, אדוני השר, אדוני סגן שר הביטחון, חברי חברי הכנסת, כשדנו בהצעת החוק הזאת, בהוראת השעה הזאת, לפני שנה, דובר במצב שבו ניתן יהיה לקצר את שירות הביטחון ואת שירות החובה לחיילים ולחיילות. כאשר הנחת העבודה היתה שיש גיוסים גדולים, יורחב בסיס המתגייסים, והתוצאה הישירה תהיה, שאכן אפשר יהיה להקטין את מספר חודשי השירות. אלא מה קרה במקום זה? במקום זה אנחנו רואים ידיעות חדשות בעיתונות בימים האחרונים, ולפיהן יש ירידה או קיטון במספר המתגייסים; אנחנו מדברים על אחוז גבוה מאד של משתמטים, הן מהציבור החרדי, הן מהציבור החילוני - - -
       
משה גפני (דגל התורה):
       
       אוי, לא. כבר אחרי 12 בלילה. 
       
חמי דורון (שינוי):
       
       חבר הכנסת גפני, אתה רואה, לשיטתך, גם ספרתי את החילונים בפנים. אז מה אתה קופץ?
       
משה גפני (דגל התורה):
       
       למה לא התחלת בחילונים?

היו"ר ראובן ריבלין:
       
       חבר הכנסת גפני.
       
חמי דורון (שינוי):
       
       מה זה משנה? כי אתם בראשונים שלא עושים. 
       
היו"ר ראובן ריבלין:
       
       חבר הכנסת גפני, אני אעצור את השעון ויהיה לכם פה - - -
       
חמי דורון (שינוי):
       
       כש-50% מהחרדים יתגייסו, אז אני קודם אציין את החילונים. מה דעתך?
       
יצחק כהן (ש"ס):
       
       חמי, חמי, בוא נעשה משהו אחר - - -
       
חמי דורון (שינוי):
       
       לכן, אין שום בעיה. אין שום בעיה. לכן, אדוני היושב-ראש, אני חושב, שהגיע הזמן שהצבא ומשרד הביטחון יתחילו לפעול קצת בצורה שונה. הדברים גם נאמרו בבית-המשפט העליון. האמירה נאמרה. מי שצריך להרים את הכפפה זה הצבא ומשרד הביטחון וממשלת ישראל, וצריכים להסתכל טוב יותר ולשים קץ להשתמטות - ואני שוב אומר: להשתמטות מכל הכיוונים - כולם חייבים לשאת בנטל. לא יכול להיות מצב שבו אחוז קטן מאוד של אנשים, שהולך ופוחת, משרת 36 חודש. זה לא הגון, זה לא ראוי, זו הפליה. 
       
היו"ר ראובן ריבלין:
       
       תודה. מי רצה לדבר? חבר הכנסת דני יתום, בבקשה. חבר הכנסת נסים זאב, אתה סוגר את הרשימה. ואתה תדבר כמה שאתה רוצה, כי לא התחייב בפני ראש תנועת ש"ס שלא יהיו דיבורים בעניין זה. 
       
דני יתום (העבודה - מימד - עם אחד):
       
       אדוני שר האוצר, אדוני סגן שר הביטחון, אדוני היושב-ראש, חברי חברי הכנסת, אורך השירות הסדיר הוא היום שלוש שנים לבנים ושנתיים לבנות. זה ארוך מאוד, זה ארוך מדי. היו תקופות שבהן משך השירות היה הרבה יותר קצר - חבר הכנסת דורון, אני מבקש את תשומת לבך - משך השירות היה הרבה יותר קצר. והגיעה העת לבחון ברצינות רבה את קיצורו של משך השירות. אני מבין שהמטלות קשות וכבדות, ואני מבין שמערך המילואים מתקצץ גם הוא, וכיוצא באלה דברים. אבל הנטל של שלוש שנים על בנים ושנתיים על בנות, הוא כזה, שבסופו של דבר עלול להיגרם נזק כבד מאד, שחלקו כבר נגרם, למוטיבציה, ללכידות, והדבר איננו דווקא רק בגלל העובדה שהנטל איננו נופל על כל הכתפיים הרלוונטיות. אנחנו יודעים שרק 70% מהמחזור התורן מתגייס. למרות התנאים הללו, ואף שמיצוי כוח-האדם איננו מקסימלי, ראוי, סגן שר הביטחון, שמערכת הביטחון תבחן ברצינות - אני יודע ששר הביטחון הקים ועדה, רק אני מבקש, שהוועדה לא תהיה ועדת פלסתר. מכיוון שאם אתה מבקש מאתנו להאריך את החוק שמגדיר את משך השירות כך שתוקפו יחול עד אפריל 2007, משמע שבמערכת הביטחון אין כוונה לקצץ את השירות עד אז. ואני חושש מאוד, שעולם כמנהגו ינהג גם לאחר מכן. 
       
       אני, כיושב-ראש ועדת המשנה לכוח-אדם של ועדת חוץ וביטחון, מתכוון לעקוב אחרי העניין הזה, מתכוון לעקוב אחרי עבודת הוועדה שהקים שר הביטחון על מנת לבחון את קיצור השירות. אני יודע שצה"ל איננו תומך בקיצור השירות, אני יודע שצה"ל מדבר על שירות דיפרנציאלי, קרי מי שנמנים עם המערכים העורפיים ישרתו שירות מקוצר, והחיילים הקרביים, שגם נושאים את כל הנטל על הכתפיים ועושים שירות קשה, יישאו בנטל הארוך יותר. 
       
רשף חן (שינוי):
       
       שזה הגיוני מאוד. 
       
דני יתום (העבודה - מימד - עם אחד):
       
       אני חושב שמה שמאוד הגיוני, חבר הכנסת רשף חן, זה לקצר את השירות. זה הרבה יותר הגיוני, לכולם. ואם נוסף על זה - - 
       
היו"ר ראובן ריבלין:
       
       נא לסיים. 
       
דני יתום (העבודה - מימד - עם אחד):
       
       - - על קיצור השירות, יבוא גם שירות דיפרנציאלי, מה טוב. תבורכו. תודה. 
       
היו"ר ראובן ריבלין:
       
       תודה רבה לחבר הכנסת דני יתום. האם לפני חבר הכנסת נסים זאב ביקש עוד מישהו לדבר? חבר הכנסת יצחק כהן, אתה לא רוצה לדבר בעניין זה. 
       
יצחק כהן (ש"ס):
       
       אני מכבד את - - -
       
היו"ר ראובן ריבלין:
       
       הם כבר אמרו את כל מה שאתה רצית לומר. יסכם חבר הכנסת נסים זאב, בבקשה. כבוד סגן השר, אם אתה רוצה להשיב, תתכונן. 
       
       חבר הכנסת זאב, חבר הכנסת זאב, שלוש הדקות מתחילות מהרגע שאתה קם. 
       
נסים זאב (ש"ס):
       
       כן, זה ברור. אין ספק.
       
היו"ר ראובן ריבלין:
       
       ההליכה על חשבונך. בבקשה. 
       
רוני בר-און (הליכוד):
       
       - - -
       
נסים זאב (ש"ס):
       
       גם השיעול. אני אנסה פחות משלוש דקות. 
       
היו"ר ראובן ריבלין:
       
       לא אכפת לי שיהיה פחות משלוש דקות. אני רק מודיע לך, שלא יהיו יותר משלוש דקות. 
       
קולט אביטל (העבודה - מימד - עם אחד):
       
       זה לא פועל.
       
נסים זאב (ש"ס):
       
       חוק שירות הביטחון (הוראת שעה) - אני רוצה קודם כול להתייחס להוראת שעה. כמעט כל שנה מביאים את הצעת החוק, ואני בטוח שאם זה לא היה לאחר חצות, היו עומדים פה ונואמים שעות רבות. 
       
היו"ר ראובן ריבלין:
       
       נכון. 
       
נסים זאב (ש"ס):
       
       כי כל פעם זה סלע מחלוקת. כן שלוש שנים, לא שלוש שנים. וזה כבר שנים. אני לא מבין למה אי-אפשר פעם, אדוני סגן השר, להביא המלצה של ועדת שרים, שהסמכות בנושא הזה היא של הרמטכ"ל, שר הביטחון, שהם נותנים את ההמלצה. 
       
       כל פעם מביאים את זה לכנסת והופכים את זה לפוליטיקה – כמה מתגייסים, כמה לא מתגייסים, כמה משתמטים. כל אחד פה נהיה האלוף הגדול והמדען הגדול בנושא של משתמטים, וכל אחד אומר: שם משתמטים, לא בשינוי. אם הייתי עושה במפלגת שינוי בדיקה, חוץ מטומי לפיד שלא התגייס, הייתם רואים שהאחוז שם הרבה יותר גדול מאשר החרדים. אבל כל פעם זה חוזר לדוכן.

חמי דורון (שינוי):
       
       - - -
       
היו"ר ראובן ריבלין:
       
       לא להפריע. לא להפריע. אני אעצור את השעון, לא להפריע. הוא לא הפריע לך.
       
נסים זאב (ש"ס):
       
       הרעיון הזה נוצר בתקופת ברק שאמר: אנחנו רוצים צבא קטן, חכם, נמרץ. זה היה בתקופת ברק, והיתה איזו אשליה שהולכים לקראת שלום, וברק הסכים להחזיר אפילו את ירושלים, הוא אמר: אנחנו מוכנים, מה שנעשה טוב, נקצר את השירות הצבאי של צה"ל. אפשר להחזיר יותר ממחצית מדינת ישראל, אבל דבר אחד נרוויח, הרווח הוא נטו, אנחנו נצמצם את מערך המילואים, את צבא הקבע.
       
       אדוני היושב-ראש, שיהיה ברור, התחושה היום היא כל כך קשה גם אצל ההסדרניקים, שהם חיילים מעולים בצבא, ואפילו רצים אחריהם, וכל פלוגה וכל יחידה מחפשת אותם, כי הם נותנים את הכוח ונאמנים למדינה. הם מרגישים מושפלים בימים אלה, כאשר הרמטכ"ל מכריז: אנחנו צריכים לחשוב על כל נושא ההסדר, על נושא ההסדר של בני-הישיבות. 
       
רשף חן (שינוי):
       
- - -
       
היו"ר ראובן ריבלין:
       
       חברים, יש לו עוד 20 שניות, אל תפריעו לו.
       
נסים זאב (ש"ס):
       
       תודה רבה, אדוני, שאתה מעיר את תשומת לבי לכל שנייה שעוברת, אני כבר מרגיש דופק לב.

היו"ר ראובן ריבלין:
       
       רק אמרת שתסתפק בהרבה פחות.
       
נסים זאב (ש"ס):
       
       אני מוכן לסיים. נאחל לכולנו שלא נצטרך את הזמן הארוך הזה שנדרשים לשרת בצה"ל, וכולנו בעד העניין הזה, אבל אני חושב שהוראת שעה היא לא במקום.
       
היו"ר ראובן ריבלין:
       
       תודה רבה. חבר הכנסת נסים זאב הואיל ואמרת שתצטרך פחות זמן, אמרתי לך שאני לא רוצה פחות, אבל לא יותר, לכן אני מאוד מעריך. דרך אגב, אתה ממש לתפארת הכנסת, האדם היחיד שנמצא מרגע שהכנסת נפתחת ועד שהכנסת נסגרת. בהחלט מגיע לך בכל עת למצות את הזכויות הניתנות לחבר כנסת לייצג את הציבור, על-פי הכללים בתקנון. 
       
       האם סגן השר מבקש להשיב? תודה.
       
סגן שר הביטחון זאב בוים:
       
       לא.
       
היו"ר ראובן ריבלין:
       
       תודה. אנחנו עוברים להצבעה. אנחנו מצביעים על הצעת חוק שירות ביטחון (הוראת שעה) (תיקון מס' 9), בקריאה ראשונה. נא להצביע. מי בעד? מי נגד? מי נמנע?
       
הצבעה מס' 84
       
בעד ההצעה להעביר את הצעת החוק לוועדה – 12
 נגד – 3 
 נמנעים – 2
ההצעה להעביר את הצעת חוק שירות ביטחון (הוראת שעה) (תיקון מס' 9), התשס"ה-2005, לוועדת החוץ והביטחון נתקבלה.
       
היו"ר ראובן ריבלין:
       
       בעד - 12, שלושה נגד, שני נמנעים. אני קובע שהצעת החוק עברה בקריאה ראשונה ותעבור לוועדת החוץ והביטחון על מנת להכינה לקריאה השנייה והשלישית. תודה רבה לסגן השר.
       
       
שאילתות ותשובות

היו"ר ראובן ריבלין:
       
       רבותי אנחנו עוברים לשאילתות ותשובות לסגן השר לביטחון פנים יעקב אדרי. בבקשה, אדוני, נא לעלות לדוכן. יעקב אדרי, בבקשה. כבוד סגן השר ישיב על שאילתא רגילה מס' 2870, של חבר הכנסת יגאל יאסינוב – אינו נוכח. לפרוטוקול.
       
2870. הצתת משרדי העיתון "מוסט"
       
חבר הכנסת יגאל יאסינוב שאל את השר לביטחון פנים
       ביום י"ט באדר ב' התשס"ה (30 במרס 2005):
       
       פורסם, כי הוצתו משרדי העיתון "מוסט" בשפה הרוסית בקריית-גת, וכל רכוש העיתון נשרף.
       
       רצוני לשאול:
       
       1. האם הידיעה נכונה? 
       
       2. אם כן – האם נערכה חקירה ממצה בנושא?
       
       3. האם נמצאו האחראים להצתה, ואם כן – האם הועמדו לדין?
       
       4. כיצד יפעל משרדך למניעת הישנות מקרים דומים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בתאריך 6 במרס 2005  הודיע הבעלים של העיתון "מוסט" כי בוצעה הצתה של דלת משרד העיתון. הבעלים ראה מבחוץ כי הדלת שרופה והזעיק את המשטרה.
       
       בתאריך 7 במרס 2005 נגבתה מן הבעלים עדות נוספת, ובה מסר כי נגרם נזק לדלת המשרד ונזק של פיח בלבד בתוך המשרד.
       
       2. התשובה חיובית. המתלונן מסר כי אינו חושד באיש, אין לו סכסוך עם מאן דהוא, ואף לא אוים בצורה כלשהי.
       
       3. החקירה לא העלתה מובילים בתיק, ועל כן לא אותרו חשודים, אף שנבדקו גם מידעים מודיעיניים. לאור האמור נסגר תיק החקירה בעילה של "עבריין לא נודע", על-ידי לשכת החקירות של משטרת מרחב לכיש.
       
היו"ר ראובן ריבלין:
       
       שאילתא מס' 2891, של חברת הכנסת מלי פולישוק בלוך – אינה נוכחת. לפרוטוקול.
       
2891. מעצרי מפגינים בכבישים
       
חברת הכנסת מלי פולישוק-בלוך שאלה את השר לביטחון פנים
       ביום י"ט באדר ב' התשס"ה (30 במרס 2005):
       
       לאחרונה, עצרה המשטרה עשרות פעילי ימין שחסמו כבישים במחאה על תוכנית ההתנתקות. 
       
       רצוני לשאול:
       
       1. כמה פעילים נעצרו מתחילת ההפגנות, וכמה מהם עדיין במעצר?
       
       2. האם הוגשו כתבי אישום נגד מי מהעצורים?
       
       3. האם המשטרה נוקטת פעולות כדי להחמיר עם המפגינים וכדי למנוע הישנות מקרים מעין אלה, ואם כן – אילו?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. מתחילת האירועים בחודש ינואר השנה ועד לתאריך 5 ביולי 2005 נעצרו סך הכול 943 מעורבים, מתוכם 450 קטינים. נכון ליום 5 ביולי 2005 היו עצורים 76 מעורבים, מתוכם 45 קטינים.
       
       2. נכון ליום 5 ביולי 2005 הוגשו כתבי אישום כנגד 336 חשודים, מתוכם 136 קטינים.
       
       3. המשטרה פועלת על-פי החוק לשמירה על הסדר הציבורי ושלום הציבור וביטחונו, ונוקטת את כל הפעולות הנדרשות לביצוע משימות אלו, בליווי הנחיות של פרקליטות המדינה והיועץ המשפטי לממשלה.
       
היו"ר ראובן ריבלין:
       
       שאילתא מס' 2906, של חבר הכנסת אחמד טיבי – אינו נוכח. לפרוטוקול.
       
2906. אגף ד' בכלא "שאטה"
       
חבר הכנסת אחמד טיבי שאל את השר לביטחון פנים
       ביום כ"ו באדר ב' תשס"ה (6 באפריל 2005):
       
       עצורי אגף ד' בכלא "שאטה" טוענים כי ריכוזם באגף זה של מדובבים, רובם אנסים, שגויסו על-ידי רכזי מודיעין, מסכן אותם וחושף אותם לאיומי עצורים בשאר האגפים. עוד נטען, כי המדובבים זוכים לחופשות רבות, נוסף על תמורה כספית.
       
       רצוני לשאול:
       
       1. האם הדברים נכונים? 
       
       2. אם כן – האם אין המדובבים מסכנים עצורים אחרים באגף ואזרחים מחוץ לכלא?
       
       3. מה יעשה משרדך בנדון?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. בכלא "שאטה", אגף ד', יש אסירים טעוני הגנה שהורשעו בעבירות מגוונות.
       
       הגדרתם של אסירים כטעוני הגנה והחזקתם באגפים נפרדים בשב"ס מטרתה להגן על אסירים אלו בשל מגוון סיבות. אין באגף ריכוז של מדובבים.
       
       משטרת ישראל עוסקת בהפעלת מדובבים כחלק משגרת העבודה לחשיפת עבירות ולגילוי עבריינים. במסגרת הפעלתם מקבלים המדובבים הטבות שונות בהתאם למגבלות החוק ולנהלים.
       
היו"ר ראובן ריבלין:
       
       שאילתא מס' 2961, של חבר הכנסת דני יתום, בעניין אלימות במקומות בילוי. נא להשיב.
       
2961. אלימות במקומות בילוי
       
חבר הכנסת דני יתום שאל את השר לביטחון פנים
       ביום ט"ז באייר התשס"ה (25 במאי 2005):
       
       לאחרונה, נדקר למוות נער בן 16 במהלך בילוי במועדון לילה. מקרה זה מיתוסף לשורת תקריות אלימות במועדוני לילה בחודשים האחרונים. מקרי האלימות מתרחשים בין הבליינים לבין עצמם וכן בין הבליינים לבין המאבטחים במקום.
       
       רצוני לשאול:
       
       כיצד ייתן משרדך מענה על התקריות האלימות במועדוני הלילה?
       
סגן השר לביטחון פנים יעקב אדרי:
       
       אדוני היושב-ראש, שר האוצר, חברי חברי הכנסת, בישיבת הממשלה מיום 8 ביוני 2005, אשר קיימה דיון מיוחד ונרחב בנושא המאבק באלימות, מונה השר לביטחון הפנים ליושב-ראש ועדת השרים לעניין המאבק באלימות.
       
       ועדת השרים בראשות השר לביטחון הפנים התכנסה וקיבלה שורה של החלטות שיש בהן תחילת יישום החלטות הממשלה בנושא המאבק באלימות. בהתאם לכך הוקמו צוותים בין-משרדיים לגיבוש המלצות בתחומים השונים, וביניהם יטופל גם הנושא המועלה בשאילתא.
       
       בד-בבד החלה משטרת ישראל ביום 9 ביוני במבצע יזום ארצי רחב היקף בהתמודדות עם האלימות. במסגרת זו, בין היתר, נפרשו אלפי שוטרים בסופי השבוע במוקדי הבילוי ברחבי הארץ לטיפול ממוקד בנושא האלימות.
       
       לשר לביטחון הפנים הוקנו על-ידי הממשלה כל הסמכויות לעסוק בנושא, והוא ימשיך, בעזרת ועדת השרים, בביצוע המשימות שנקבעו למאבק מערכתי בנושא האלימות בחברה הישראלית.
       
היו"ר ראובן ריבלין:
       
       האם יש שאלה נוספת? תודה לסגן השר על תשובתו השלמה.
       
       שאילתא מס' 2962, של חברת הכנסת גילה פינקלשטיין – אינה נוכחת. לפרוטוקול. 
       
2962. אלימות במקומות בילוי
       
חברת הכנסת גילה פינקלשטיין שאלה את השר לביטחון פנים
       ביום ט"ז באייר התשס"ה (25 במאי 2005):
       
       לאחרונה פורסם, כי לפי נתוני המשטרה חלה עלייה במספר העבירות, כגון גנבת חפצים, שימוש וסחר בסמים, אונס, דקירות ויריות, המבוצעות במועדונים.
       
       רצוני לשאול:
       
       1. אילו צעדים נוקטת המשטרה בנושא?
       
       2. מה הם נוהלי המשטרה באשר לאבטחה במועדונים?
       
       3. איזה מנגנון פיקוח מפעיל משרדך כדי לאכוף נהלים אלו?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. יחידות המשטרה הטריטוריאליות, בשיתוף מתנדבי המשא"ז, ויחד עם מנהלי המועדונים, מפעילים כוחות משטרה ומאבטחים אזרחיים במרכזי הבילוי, בדגש מיוחד בסופי שבוע, במגוון פעילויות הכוללות, בין היתר, בדיקות מדגמיות של שכרות אצל נהגים, פעילות בתחום בני-הנוער בתוך וליד המועדונים, מניעת עבריינות סמים, סיורים להפגנת נוכחות ואבטחה ועוד.
       
       2. מועדון הינו עסק טעון רישוי של הרשות המקומית, ונדרש בין היתר גם אישור של משטרת ישראל. הנהלים מחייבים פיקוח ובקרה על הנכנסים לתחום המועדון; הצבת מאבטחים וסדרנים במקומות רגישים בתוך ומחוץ למועדון; התקנת אמצעי מיגון ואבטחה, גידור, מצלמות, אמצעי כריזה וכיוצא בזה; הקמת דרכי גישה לרכב ביטחון ודרכי מילוט.
       
       3. פיקוח ובקרה מתבצע על-ידי היחידות בתחנות המשטרה הטריטוריאליות, כגון סיור, בילוש, רישוי, נוער, בהתאם להחלטות מפקד התחנה, על-פי הערכות מצב, ידיעות מודיעיניות, בעיות רישוי ועוד.
       
       מתבצעים תרגילים לבדיקת הסדרנים והמאבטחים – מיקומם, עירנותם, כושרם המבצעי והכשרתם. כמו כן, נבדקים אמצעי מיגון, גידור, מצלמות, דרכי גישה וכיוצא בזה מדי כמה זמן, על-פי תוכנית עבודה ביחידות המשטרה.
       
היו"ר ראובן ריבלין:
       
       שאילתא מס' 2963, של חבר הכנסת אילן ליבוביץ, בעניין ביקורת על מכירת אלכוהול לקטינים ב"פיצוציות". ישיב סגן השר. חבר הכנסת ליבוביץ נוכח כמובן.
       
2963. ביקורות על מכירת אלכוהול לקטינים ב"פיצוציות"
       
חבר הכנסת אילן ליבוביץ שאל את השר לביטחון פנים
       ביום ט"ז באייר התשס"ה (25 במאי 2005):
       
       בשיחות שערכתי עם בעלי מועדונים הועלתה הבעיה של מכירת אלכוהול בפיצוציות לקטינים, אף שהחוק אינו מתיר זאת.
       
       רצוני לשאול:
       
       1. כיצד אוכפת המשטרה את החוק?
       
       2. כמה בדיקות נערכו בפיצוציות עד לתאריך 15 במאי 2005?
       
       3. נגד כמה הוגשו כתבי אישום? 
       
       4. מה היו תוצאות כתבי אישום אלה?

סגן השר לביטחון פנים יעקב אדרי:
       
       1. "פיצוציות" אינן עסק הטעון רישוי על-ידי המשטרה, לצערי הרב. אני חייב להגיד את זה, צריך כנראה לתקן את זה. משטרת ישראל פועלת עם הרשויות המקומיות להוצאת צווי סגירה במקרים שבהם "פיצוציות" אינן פועלות על-פי החוק, למשל, כאשר נמכר אלכוהול לקטינים. והוא נמכר.
       
       למשטרת ישראל נודע כאשר "פיצוציות" אינן פועלות על-פי החוק כאשר יש ידיעות מודיעיניות, תלונות מאזרחים, פעילות משטרתית סמויה או גלויה וכיוצא בזה, וכפי שנודע לה לגבי ביצועה של כל עבירה. יחידות הנוער והבילוש מבצעות פעילות דרך קבע כדי לגלות ולמנוע מכירת אלכוהול לקטינים.
       
       ככלל, באחריות הרשות המקומית לפעול נגד עסק הפועל ללא רשיון או בהפרת תנאי הרשיון מטעמה.
       
       2. לא ניתן להשיב על שאלה זו, שכן לא ניתן לקבל נתונים ממוחשבים בנושא מכל מחוזות משטרת ישראל. כמו כן, הבדיקות נערכות על-ידי כמה יחידות שונות במשטרה, כגון בילוש, סיור, רישוי, משא"ז, נוער.
       
       3-4. נכון ליום 5 ביולי 2005: החל מ-1 בינואר 2005 ועד ליום 30 ביוני 2005, כולל, נפתחו 86 תיקים בכל מחוזות משטרת ישראל, בעבירה של איסור מכירת משקאות משכרים לקטין, בניגוד לסעיף 193א. לחוק העונשין, התשל"ז–1977. 26 תיקים הועברו ליחידות התביעה. לא ניתן לספק נתון סטטיסטי ממוחשב מרוכז, כמה כתבי אישום הוגשו בשלב זה וכמה כבר הסתיימו בבית-המשפט, שכן הדבר מחייב בדיקה ידנית של כל 86 התיקים.
       
היו"ר ראובן ריבלין:
       
       תודה רבה. חבר הכנסת ליבוביץ, בבקשה. שאלה נוספת.
       
אילן ליבוביץ (שינוי):
       
       אדוני סגן השר, אני מודה לך על התשובה, אני רוצה לומר לך רק דבר אחד, נכחתי באזור מועדוני בילוי ביום שישי בערב, בסמוך לתאריך שבו הוגשה השאילתא, וראיתי איך נמכר האלכוהול ב"פיצוציות". ראיתי ניידת משטרה, פניתי אליה, הצגתי את עצמי כחבר כנסת, הם אמרו לי: תעזוב אותנו, אנחנו פשוט לא מתעסקים עם זה. אני לא יודע על סמך מה אתה אומר שאין נתונים, אולי כדאי שתתחילו לדרוש מהמחוזות נתונים, מה הם עושים. אלכוהול נמכר שם לקטינים, ופשוט ישבו שם שוטרים ולא רצו להתעסק עם זה.
       
היו"ר ראובן ריבלין:
       
       שאלה מצוינת. תודה רבה.
       
סגן השר לביטחון פנים יעקב אדרי:
       
       כאחד שגם ביקר במועדונים, ועשיתי את זה לא אחת, הנושא באמת טעון שיפור, ויש היום יותר הקפדה בנושא הזה. מוכרים אלכוהול ב"פיצוציות", זה נכון. בתקופה האחרונה, לאור האלימות הגוברת, אכן יש הקפדה יתירה, ואני מאוד מקווה שזה יבוא על תיקונו.
       
היו"ר ראובן ריבלין:
       
       חבר הכנסת ליבוביץ, אני מקווה שתמשיך במעקב ותגיש שאילתא בעל-פה.
       
סגן השר לביטחון פנים יעקב אדרי:
       
       או שתעביר לי ישירות.
       
היו"ר ראובן ריבלין:
       
       בהחלט. תהיה במעקב, זה מאוד חשוב. אני מאוד מודה לך.
       
       אדוני השר, שאילתא מס' 2982, חבר הכנסת דני יתום, בעניין אכיפת החוק במדינת ישראל. בבקשה.
       
2982. אכיפת החוק במדינת ישראל
       
חבר הכנסת דני יתום שאל את השר לביטחון פנים
       ביום ט"ז באייר התשס"ה (25 במאי 2005):
       
       לאחרונה, טען פרקליט המדינה, כי מערכת אכיפת החוק נכשלה במלחמה בעבירות הפוגעות באיכות החיים - אלימות, סמים ושחיתות ציבורית. בנוסף, טען הפרקליט, כי אם הפשיעה תמשיך לגבור, יאבד הציבור את אמונו בגורמים האמונים על אכיפת החוק. 
       
       רצוני לשאול:
       
       כיצד יצומצם היקף הפשיעה במדינת ישראל?
       
סגן השר לביטחון פנים יעקב אדרי:
       
       נושא המאבק בתופעות הפשיעה, לרבות פשיעה מאורגנת, נגע הסמים, פשיעה כלכלית ואלימות חמורה, וכן צמצום הפשיעה בקרב בני-הנוער נקבע על-ידי השר לביטחון הפנים כאחד היעדים האסטרטגיים של המשרד בשנת 2005. בהתאם לכך גזרה משטרת ישראל את תוכניות עבודתה.
       
       משטרת ישראל עושה כל שביכולתה להילחם בפשיעה במסגרת משאביה, תוך ניצול מרב הכוח הקיים לטיפול במשימות השוטפות, בצד ביצוע משימות תוכנית ההתנתקות, ומתוך מגמה למזער ככל שניתן את הפגיעה במתן שירותי המשטרה המתבקשים לכלל הציבור.
       
היו"ר ראובן ריבלין:
       
       בבקשה, חבר הכנסת יתום, שאלה נוספת.

דני יתום (העבודה - מימד - עם אחד):
       
       אני מוותר מפאת השעה המאוחרת.
       
היו"ר ראובן ריבלין:
       
       סגן השר נמצא פה על מנת לענות על כל השאלות, הוא היה פה הרבה שעות.
       
דני יתום (העבודה - מימד - עם אחד):
       
       אם כך, אני אנצל.
       
היו"ר ראובן ריבלין:
       
       איך שאדוני רוצה, אני לא מכריח אותו.
       
דני יתום (העבודה - מימד - עם אחד):
       
       אדוני סגן השר, תודה על התשובה. אבל אינני מוצא את התשובה מלאה, מכיוון שזה תקופה ארוכה, עוד טרם הממשלה הזאת, וגם היום, אנחנו רואים שהפשיעה, על גווניה השונים והתחומים השונים שלה, רק הולכת ומתרחבת. אינני רואה שהפעילות של המשטרה והפעילות של מערכת המשפט היא פעילות אפקטיבית, המצליחה לבלום, להקטין, למזער את היקף התופעות של הפשיעה - גם הפשיעה המאורגנת, גם הסמים, גם הסחר בנשים, גם האלימות. אין כמעט יום שאיננו מתבשרים בשורות איוב שמישהו נדקר וכיוצא באלה הדברים.
       
       מה מתכוונת המשטרה לעשות כדי להילחם ברצינות בפשיעה?
       
היו"ר ראובן ריבלין:
       
       תודה רבה. בבקשה, אדוני.
       
סגן השר לביטחון פנים יעקב אדרי:
       
       הנושא הזה נדון פעם אחר פעם בכנסת, ולא מזמן גם התקיים יום שלם של דיונים ביוזמת יושב-ראש הכנסת. יש בעיות ולא צריך להסתיר את זה. אני מאוד מקווה שבתקציב 2005 ישונו סדרי העדיפויות ויינתנו יותר תקציבים כדי לטפל באמת בפשיעה שנוגעת לכולנו. 

2983. מעצר מפגינים חוסמי כבישים
       
חבר הכנסת אריה אלדד שאל את השר לביטחון פנים
       ביום ט"ז באייר התשס"ה (25 במאי 2005):
       
       כ-300 מפגינים נעצרו בהפגנות בצומתי המדינה ב-16 במאי 2005. רובם שוחררו ולפי כלי התקשורת, לא יוגש נגדם כתבי אישום. ב"הארץ" (18 במאי 2005), מצוטטים "גורמים במשטרה" כאומרים, שמעצר מפגין חוסם כביש נעשה בדרך כלל כמעצר מנע, כי ספק אם החומר הראייתי יספיק כדי להרשיעו 
       
       רצוני לשאול:
       
       1. האם מדובר במעצרי מנע?
       
       2. אם כן – האם מדובר במעצרים מינהליים המוניים?
       
       3. מה תכלית המעצרים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. התשובה שלילית.
       
       2. התשובה שלילית.
       
       3. מעצרים של חשודים בהפרות סדר שעניינן חסימת כבישים בוצעו על-פי עילות המעצר הקבועות בחוק ובפקודות, ועל-פי נוהלי המשטרה שהותוו בעניין זה לאחר התייעצות עם פרקליטות המדינה והיועץ המשפטי לממשלה, כדי להפסיק ביצוע העבירות, ולחקור את החשודים ולזהותם. אם יש מספיק ראיות מוגשים כתבי אישום בתום החקירה, על-פי החוק. ואכן, עד ליום 5 ביולי 2005 הוגשו כתבי אישום נגד 336 חשודים כנ"ל, מתוכם 136 קטינים.
       
2990. פינוי אסירות מכלא "נווה-תרצה" לכלא "השרון"
       
חבר הכנסת איוב קרא שאל את השר לביטחון פנים
       ביום כ"ג באייר התשס"ה (1 ביוני 2005):
       
       נודע לי, כי לפני כשנה וחצי החלה העברת אסירות מכלא "נווה-תרצה", אף-על-פי שאינו בתפוסה מלאה, לכלא "השרון", שהוא כלא גברים.
       
       רצוני לשאול:
       
       1. האם המידע נכון? 
       
       2. אם כן – כמה אסירות הועברו לפני שנה וחצי, כמה בחודשים האחרונים, וכמה בסך הכול?
       
       3. מדוע הועברו אסירות מכלא שאינו מלא, והאם הדבר קשור לתוכנית ההתנתקות?
       
       4. האם הובאו בחשבון רגשותיהן הדתיים והפגיעה האפשרית בפרטיותן של האסירות? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. לפני כשנה וחצי הועברו כ-50 אסירות ביטחוניות לכלא השרון. לפני חודשים מספר הועברו כ-12 אסירות בטחוניות נוספות שנותרו בכלא "נווה-תרצה".
       
       3. הרקע להעברה היה סכסוכים קשים שפרצו בין שתי קבוצות, הדתית והחילונית, בקרב האסירות הביטחוניות, שחייבו את הפרדתן.
       
       לאור האמור הוחלט להפרידן לשתי קבוצות בשני אגפים שונים, בלא שיהיה קשר כלשהו ביניהן. לשם כך פונה אגף טעוני הגנה בכלא "השרון", כדי לתת מענה לשתי הקבוצות, דבר שלא ניתן היה להיעשות בכלא "נווה-תרצה", שם עומד רק אגף אחד לרשות האסירות הביטחוניות. בעקבות ההעברה וההפרדה הנ"ל חלו רגיעה ושקט בהתנהלות היומיומית של האסירות. ההעברה הנ"ל אינה קשורה לתוכנית ההינתקות.
       
       4. כל השיקולים הרלוונטיים הנדרשים הובאו בחשבון טרם קבלת ההחלטה בנושא, באופן שיבטיח כי לא תהיה פגיעה בזכויות האסירות.
       
3057. סגירת תיקי משטרה בלי לבודקם 
       
חבר הכנסת גדעון סער שאל את השר לביטחון פנים
       ביום א' בסיוון התשס"ה (8 ביוני 2005):
       
       פורסם באתר האינטרנט "וואלה" (26 במאי 2005), כי קצין משטרה סגר כ-13,000 תיקים פליליים, מבלי לדווח למטה הארצי, ביניהם תיקים של עבירות חמורות, אף שהחוק מתיר לסגור רק תיקים של עבירות עוון קלות. 
       
       רצוני לשאול:
       
       1. האם נכונה הידיעה כי הקצין סגר תיקים בלא סמכות? 
       
       2. אם כן – כיצד טופל המקרה על-ידי הממונים?
       
       3. כיצד תימנע הישנות מקרים מסוג שכזה? 

סגן השר לביטחון פנים יעקב אדרי:
       
       1. מדובר היה במבצע רחב היקף שנערך על-ידי מפלג התביעות של משטרת מחוז תל-אביב לגניזת תיקים ישנים שהצטברו. מביקורות שנערכו לאחר מכן במשטרה עלה כי מספר תיקים קטן, תיקי פשע, נסגרו ללא סמכות.
       
       2. המקרה טופל בשני מישורים: במישור המשמעתי–הפיקודי - ניתנה הערת מפקד לראש מפלג התביעות, ובמישור המקצועי - על-ידי בדיקה חוזרת של תיקים, ומתן הנחיות לתיקון הליקויים שנתגלו בשתי ביקורות שערכו יחידות שונות של המשטרה בנושא.
       
       3. ליחידות החקירה והתביעה ניתנו הנחיות שמטרתן למנוע, מחד גיסא, פיגור מצטבר בטיפול בתיקים, ומאידך גיסא שיהיה טיפול מקצועי בתיקים אם יידרש מבצע לחיסול פיגורים, בתיאום עם היועץ המשפטי לממשלה. בנושא הנדון התקיימו לאחרונה שתי ישיבות מקיפות בוועדת החוקה, חוק ומשפט של הכנסת, בהשתתפות נציגי משטרה בכירים וכן היועץ המשפטי לממשלה. הנושא כולו לובן על כל צדדיו, והופקו הלקחים המתבקשים. הנושא עלה בזמנו בתקשורת.

3081. אלימות נגד רופא
       
חבר הכנסת אריה אלדד שאל את השר לביטחון פנים
       ביום ח' בסיוון התשס"ה (15 ביוני 2005):
       
       ב"מעריב" (5 באפריל 2005), פורסם, כי רופא הוכה, ונכלא ב"מעשיהו" על-ידי שוטרים במשטרת ישראל על לא עוול בכפו.
       
       רצוני לשאול:
       
       1. האם הנתונים המתוארים במאמר נכונים? 
       
       2. אם כן – האם הוגש כתב אישום נגד הרופא?
       
       3. האם נפתחה חקירת מח"ש בנושא?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. דוחות הפעולה של השוטרים שהיו מעורבים באירוע מתארים מצב שונה: הרופא הסית נשים לחצות את הצומת באור אדום, ובכך היה עלול לגרום לשיבוש התנועה ולסיכון חיי אדם. אף  שהתבקש על-ידי קצין משטרה להפסיק לעשות זאת, משום שהנשים מסכנות את עצמן, חצה בעצמו את הכביש באור אדום, וגרם לנהגים שעברו במקום לבלום בלימת פתע. הוא סירב להזדהות, דחף שוטרים, סירב לעיכוב, והמשיך ללכת כשהוא צועק לשוטרים: "מי אתם?"
       
       בשלב זה נעצר על-ידי השוטרים, אך המשיך להשתולל, תקף שוטרים בבעיטות ונשיכות, צעק לעבר קבוצת הנשים: "תתקפו את השוטרים". המפגינות תפסו את השוטרים וניסו למנוע מהם לכבול את הרופא. לבסוף הוא נכבל תוך שהוא מקלל את השוטרים.
       
       2. נפתח תיק פלילי בתחנת נתניה, והרופא נחקר. הוגש כתב אישום לבית-משפט השלום בנתניה בעבירות של השתתפות בהתקהלות אסורה, השתתפות בהתפרעות אסורה, הפרעה לשוטר במילוי תפקידו, הכשלת מעצר חוקי, תקיפת שוטר בנסיבות מחמירות ושידול לדבר עבירה.
       
       3.  עותק מחומר החקירה הועבר על-ידי המשטרה למח"ש. פרטים נוספים לגבי חקירת מח"ש ניתן לברר במשרד המשפטים.
       
3082. הפשיעה בקרב עולים
       
חבר הכנסת נסים דהן שאל את השר לביטחון פנים
       ביום ח' בסיוון התשס"ה (15 ביוני 2005):
       
       מעת לעת מתפרסם דוח על פשיעה חמורה שבוצעה בידי עולים.
       
       רצוני לשאול:
       
       1. האם הפשיעה בישראל גאתה גם בעקבות עלייתם לארץ של עבריינים?
       
       2. האם אחוז הפשיעה בקרב העולים גבוה מהממוצע?
       
       3. האם עולים עבריינים מאבדים את אזרחותם?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. אוכלוסיית העולים לישראל מורכבת רובה ככולה מאזרחים שומרי חוק שנקלטו בארץ ותורמים לה בכל תחומי העשייה. עם זאת, בקרב העולים נמצאים גם גורמים עברייניים, אשר לגביהם מזהה המשטרה מספר תחומי פשיעה בולטים, ביניהם - אלימות, סמים ואלכוהוליזם. רמת האלימות בחברה הישראלית גבוהה מזה תקופה ותורמים לה כל מגזרי האוכלוסיה.
       
       3. הנושא מצוי בסמכות שר הפנים.
       
3083. קבוצות נאצים בישראל
       
חבר הכנסת יצחק וקנין שאל את השר לביטחון פנים
       ביום ח' בסיוון התשס"ה (15 ביוני 2005):
       
       פורסם ב"מעריב", כי בעקבות מעצרו של חייל שעל גופו מקועקע צלב קרס, נחשפה קבוצה נאצית בישראל.
       
       רצוני לשאול:
       
       1. האם הידיעה נכונה? 
       
       2. אם כן – מה ידוע למשטרה על נאצים בישראל?
       
       3. האם נבדק אם חברי הקבוצה חדרו לארגונים ומוסדות ממשלתיים?
       
       4. מה ייעשה בנדון?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1–4. בידי משטרת ישראל אין נתונים המצביעים על תופעה או על תנועה והתארגנות מהסוג הנטען בשאילתא.
       
       בעבר היו כמה אירועים של חילול בתי כנסת, אולם לא ברור אם המדובר ברקע ניאו-נאצי, כמו כן לא ברור אם ניתן לקשור בין המקרים. כל תלונה מטופלת כמתחייב על-פי החוק.
       
3110. הטיפול במפגינים בקניון מלחה בירושלים
       
חבר הכנסת נסים זאב שאל את השר לביטחון פנים
       ביום ח' בסיוון התשס"ה (15 ביוני 2005):
       
       לפי עדויות ראייה, ב-31 במאי 2005 הכו שוטרים בלבוש אזרחי נערים ונערות בבגדי כתום שהפגינו בקניון מלחה בירושלים נגד ההתנתקות. עוד נמסר, כי בנו של עד ראייה, שלא היה קשור למפגינים, הוכה כיוון שלבש חולצה כתומה, וכי נערות שלבשו חצאית הוצאו מהקניון.
       
       רצוני לשאול:
       
       1. האם הדברים נכונים? 
       
       2. אם כן – מדוע הכו השוטרים את המפגינים?
       
       3. מדוע היו השוטרים בלבוש אזרחי?
       
סגן השר לביטחון פנים יעקב אדרי:
       
       1. העובדות הידועות למשטרה הן כדלקמן: בתאריך המצוין הזעיק קב"ט קניון מלחה ניידת משטרה למקום, עקב התפרעות של קבוצת נערות בקניון, אשר שרקו במשרוקיות וצעקו "יהודי לא מגרש יהודי". קב"ט הקניון טען שלא הסכים כי ייכנסו לקניון להפגין, אך הן נכנסו למרות האיסור והתפרעו במקום. שוטרים שהגיעו למקום עיכבו שתי נערות עליהן הצביע הקב"ט כמארגנות ההתפרעות. הנערות סירבו להזדהות, ולפיכך עוכבו לחקירה בתחנה.
       
       2. השוטרים לא הכו את המפגינים.
       
       3. באירוע לא השתתפו שוטרים בבגדים אזרחיים. 

היו"ר ראובן ריבלין:
       
       שאלה נוספת לחבר הכנסת נסים זאב. בבקשה, אדוני.

נסים זאב (ש"ס):
       
       אדוני היושב-ראש, כבוד סגן השר, האם יש היום קטינות שנמצאות בכלא עד תום ההליכים? האם ידוע על נערות שהפגינו ונמצאות היום בכלא עד תום ההליכים?

היו"ר ראובן ריבלין:
       
       זה לא נובע מהשאלה, אבל - - - 

נסים זאב (ש"ס):
       
       זה נובע מהשאלה.
       
סגן השר לביטחון פנים יעקב אדרי:
       
       על-פי מיטב ידיעתי, לא. היתה שופטת שנתנה הארכה עד תום ההליכים וכולם קמו על הרגליים.

יורי שטרן (האיחוד הלאומי - ישראל ביתנו):
       
       נמצאות ועוד איך.

היו"ר ראובן ריבלין:
       
       הוא יבדוק ויעביר לך.

סגן השר לביטחון פנים יעקב אדרי:
       
       מחר אשמח לענות לך.

נסים זאב (ש"ס):
       
       הייתי רוצה שסגן השר יתערב בנושא הזה. 
       
סגן השר לביטחון פנים יעקב אדרי:
       
       זה בתי-המשפט.


נסים זאב (ש"ס):
       
       לא, הרבה תלוי בפרקליטות, במשטרה, איך שהיא מציגה את המפגינים הנוראים האלה שמפגינים בחוצות ירושלים, אם עושים מזה קטסטרופה וטוענים שהם עושים שערורייה. הייתי מבקש קצת מתון מתון מהמשטרה.
       
סגן השר לביטחון פנים יעקב אדרי:
       
       זה הליך שיפוטי ואנחנו לא נתערב בזה.

נסים זאב (ש"ס):
       
       בסדר, אבל לא צריכים ללכת עם כל הכוח.

סגן השר לביטחון פנים יעקב אדרי:
       
       אנחנו לא נתערב בזה. זה הליך שיפוטי.
       
היו"ר ראובן ריבלין:
       
       חבר הכנסת שאל האומנם, ואתה תענה לו בכתב.
       
3119. טיפול המשטרה בהברחת נשים לארץ
       
חבר הכנסת מוחמד ברכה שאל את השר לביטחון פנים
       ביום ט"ו בסיוון התשס"ה (22 ביוני 2005):
       
       לפי דוח משטרת ישראל, מדי שנה מוברחות לארץ ונמכרות לסוחרים מאות נשים, אך עד כה נפתחו רק 51 תיקי חקירה בנושא.
       
       רצוני לשאול:
       
       1. האם הנתון נכון?
       
       2. אם כן – מדוע נפתחו רק 51 תיקים? 
       
       3. כיצד נלחם משרדך בתופעה? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. בשנת 2004 נפתחו 50 תיקים בגין סחר בנשים, לעומת 53 בשנת 2003.
       
       מדובר בתיקים איכותיים ביותר, שבעקבותיהם נשפטו סוחרי נשים לעונשים כבדים שבין עשר ל-18 שנות מאסר.
       
       3. שנת 2004 היתה דווקא שנת שיא בטיפול בסחר בנשים. מספר הנשים הנסחרות ירד משמעותית בעקבות הפעילות המשטרתית נגד מחוללי הפשיעה, ובכללם בתי-הבושת. למעלה מ-900 נשים, קורבנות סחר, שעסקו בזנות הורחקו לארצותיהן. משטרת ישראל ניהלה לראשונה פעילויות משותפות עם משטרות זרות כגון רוסיה, אוקראינה ועוד. כמו כן, סוחרי נשים הוסגרו מחו"ל לישראל. בשנת 2004 נפתחו בסך הכול 602 תיקים בגין סחר בנשים ועבירות נלוות, לעומת 460 תיקים כאלה בשנת 2003.
       
       עבירות נלוות לסחר בנשים הן סרסרות לזנות, הבאת אדם לידי עיסוק או מעשה זנות, ניהול או החזקת מקום לשם עיסוק בזנות, חטיפה לשם חבלה או עבירת מין. האכיפה שפורטה לעיל הובילה למצב שבו יש כיום הרבה פחות נשים זרות העוסקות בזנות במדינת ישראל. המשטרה ממשיכה לטפל בנושא על-פי החוק.
       
3126. תקיפת צעירים ערבים בעפולה
       
חבר הכנסת עבד-אלמאלכ דהאמשה שאל את השר לביטחון פנים
       ביום ט"ו בסיוון התשס"ה (22 ביוני 2005):
       
       פורסם ב"ידיעות אחרונות" (14 ביוני 2005), כי ב-12 ביוני 2005, תקפו עשרות צעירים יהודים בעפולה חמישה צעירים ערבים מהכפר נין וניפצו את שמשות רכבם. עוד פורסם, כי שניים מתושבי נין הועברו לבית-החולים "העמק".
       
       רצוני לשאול:
       
       1. האם הטענות נבדקו, ואם כן – מה תוצאות הבדיקה?
       
       2. האם הועמדו חשודים למשפט?
       
       3. אם כן – מה תוצאות המשפט?
       
סגן השר לביטחון פנים יעקב אדרי:
       
       1.  אכן, בתאריך הנ"ל, בסמוך לשעה 02:00, לפנות בוקר, באזור התעשייה עפולה-עילית, אירעה התפרעות של כמה צעירים, שעל-פי החשד היו בגילופין, וזאת בסמוך למועדון באולינג, לאחר שסורבה כניסתם בשל היותם בגילופין.
       
       הצעירים הללו החלו לכלות זעמם על רכבים, תוך שהם משליכים אבנים לעבר רכב נוסע אקראי במקום, השייך לתושב הכפר נין, פגעו בנוסעיו וגרמו נזק לרכב נוסף שחנה באזור, השייך לבחור לא-ערבי וכן לשני כלי רכב נוספים.

       2-3. כוחות המשטרה שנזעקו לזירה עיכבו לחקירה שישה חשודים - שלושה בגירים ושלושה קטינים. בסיום חקירה ראשונית נעצרו שלושה חשודים - שני בגירים וקטין, ומעצרם הוארך.
       
       ביום 19 ביוני 2005 הוגשו שני כתבי אישום נגד שני עצורים בגירים, בצירוף בקשה למעצר עד תום ההליכים, אולם הם שוחררו על-ידי בית המשפט בתנאים מגבילים, בין היתר של מעצר-בית מלא. חקירתם של הקטינים טרם הסתיימה, והם שוחררו בתנאים מגבילים.
       
היו"ר ראובן ריבלין:
       
       חבר הכנסת דהאמשה, בבקשה.

עבד-אלמאלכ דהאמשה (רע"ם):

       כבוד היושב-ראש, מכובדי סגן השר, בתשובה מנטרלים את הגורם שדחף אותי להגיש את השאילתא הזאת. הרי גילופין, עבריינים והדברים האלה קורים יום-יום, ולא תמיד זה מחייב לעורר שאילתא מכוונת. היה מדובר בצעירים שהקיפו את הרכב של הצעירים בגלל היותם ערבים, ורק בגלל זה, ותקפו אותם רק מפני שהם ערבים. האם הנקודה הזאת אכן נחקרה ואומתה, ומה מדיניות המשטרה בעניין הזה, שכן, זה לא המקרה היחיד. רק הבוקר דנו בעוד מקרה דומה, ויש כנראה תופעה כזאת שמחייבת טיפול.

סגן השר לביטחון פנים יעקב אדרי:
       
       חבר הכנסת דהאמשה, צריך לגנות כל תופעה כזאת, עם זאת, ציינתי שהם גם גרמו נזק לעוד רכב, ששייך ליהודי. בעניין הזה אותם שיכורים לא הבחינו בין יהודים לערבים, עשו נזק לכולם ונעצרו והועמדו למשפט.

היו"ר ראובן ריבלין:
       
       חבר הכנסת דהמאשה, סגן השר הסביר שהם היו בגילופין. זאת אומרת שהגרסה שמסרו לך או שהיא נכונה או שהיא לא נכונה. 
       		
3141. מצבו הבריאותי של אסיר בכלא "שאטה"
       
חבר הכנסת מוחמד ברכה שאל את השר לביטחון פנים
       ביום כ"ב בסיוון התשס"ה (29 ביוני 2005):
       
       נטען, כי אסיר קטוע ידיים נמצא בבידוד ובמצב קשה בכלא "שאטה" זה זמן רב, כי הוא מנוע מלקבל ביקורים, וכי הוריו הוחתמו על מסמך שלא יבקרו אותו.
       
       רצוני לשאול:
       
       1. האם הטענות מוצדקות? 
       
       2. אם כן – ממתי האסיר נמצא בבידוד, ומה מצבו הבריאותי?
       
       3. מדוע הוחתמו הוריו על מסמך שלא יבקרו אותו? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1. התשובה שלילית.
       
       2. בתאריך 16 במאי 2005 הפר האסיר הביטחוני שבנדון את הסדר והמשמעת בכלא "גלבוע" שבו הוא שוהה, בכך שלא עמד לספירה. הוא נידון על כך בדין משמעתי, והוטל עליו עונש של בידוד לשבעה ימים וקנס כספי. בהתחשב במגבלותיו הרפואיות שובץ האסיר בתא בידוד עם אסיר ביטחוני אחר ששהה בענישה, וזאת כדי שיסייע לו במידת הצורך.
       
       לגבי מצבו הבריאותי של האסיר: משנת 2002 הוא קטוע שתי כפות ידיים ופגיעות רסיסים בחלקי גופו השונים, כתוצאה מהתפוצצות רימון בידיו.
       
       מצבו הרפואי יציב, אינו סובל מבעיות דחופות, אין מגבלות חדשות, אינו מקבל טיפול רפואי קבוע. הוא מפגין מיומנות רבה של שליטה בידיו למרות הקטיעה, ומבצע פעולות בסיסיות בכוחות עצמו.
       
       3. האסיר אינו מצוי בשלילת ביקורים. הוא קיבל לאחרונה ביקורים של בני-משפחתו ב-22 במאי 2005,  ב-26 ביוני 2005 וב-10 ביולי 2005, וגם בתאריכים קודמים לאלו.

3167. פדיון ימי חופשה במשטרה
       
חבר הכנסת רשף חן שאל את השר לביטחון פנים
       ביום כ"ט בסיוון התשס"ה (6 ביולי 2005):
       
       פורסם ב"ידיעות אחרונות" (23 ביוני 2005), כי המפכ"ל לשעבר פדה ימי חופשה מהמשטרה בכמיליון שקלים.
       
       רצוני לשאול:
       
       1. האם הידיעה נכונה? 
       
       2. אם כן – כמה ימי חופשה צבר הנ"ל, וכמה ימים ניצל בתקופת הצבירה?
       
       3. מה כללי צבירת חופשה במשטרה? 
       
       4. מה העלות השנתית למשטרה של פדיון ימי חופשה של שוטרים פורשים?
       
סגן השר לביטחון פנים יעקב אדרי:

       1-4. בנושא המועלה בשאילתא זו מתקיימת בימים אלה בדיקה מקיפה ויסודית על-ידי מבקר המשרד לביטחון הפנים. בתום הבדיקה נשוב לעדכן את חבר הכנסת.

היו"ר ראובן ריבלין:
       
       בבקשה, חבר הכנסת רשף חן, שאלה נוספת.
       
רשף חן (שינוי):
       
       השאלה שלי היא איזו מין תשובה זו על שאילתא. זאת אומרת, הגשתי את השאילתא ב-6 ביולי, זה לא שיש איזה לחץ זמן. יכלו לחכות ולהשיב לי, או אפילו לכתוב לי מכתב - ראה, זה יתעכב. אבל זו לא תשובה על שאילתא. אני לא רואה את השאילתא הזאת כשאילתא שנענתה. 
       
סגן השר לביטחון פנים יעקב אדרי:
       
       לא הבנתי את השאלה. 

היו"ר ראובן ריבלין:
       
       הוא אומר שהוא שאל שאלה שהיו צריכים לבדוק, והתשובה שלך אינה עונה על השאלה שלו. 

סגן השר לביטחון פנים יעקב אדרי:
       
       הבדיקה מקיפה ויסודית. היא לוקחת זמן. במקביל נכנס מבקר חדש למשרד, וגם את זה צריך לציין. זה לוקח זמן, תקבל תשובה.
       
רשף חן (שינוי):
       
       זה בסדר, אבל בשיא הרצינות, זו לא תשובה על השאלה. 

סגן השר לביטחון פנים יעקב אדרי:
       
       אני חושב שעניתי. 

היו"ר ראובן ריבלין:
       
       חבר הכנסת רשף חן, הממשלה מסבירה לך שהיא לא תצליח למצות את החקירה ב-49 יום העומדים לרשותה. לכן היא אמרה - - -

רשף חן (שינוי):
       
       נדמה לי שאז הממשלה צריכה לפנות לאדוני - -
       
היו"ר ראובן ריבלין:
       
       לא, לא. 

רשף חן (שינוי):
       
       - - לא אלי, ולבקש ארכה. 

היו"ר ראובן ריבלין:
       
       לא, אני מסביר לפרוטוקול. 

רשף חן (שינוי):
       
	יש פרוצדורה לעניין הזה.

היו"ר ראובן ריבלין:
       
       בסדר, אז הוא אמר לך שמייד לאחר - כי הוא רוצה לענות על השאילתות בזמן שמחייב אותו התקנון.

רשף חן (שינוי):
       
       דא עקא, שעל השאילתא הזאת הוא לא יכול, ונראה שיש לו סיבה טובה.

היו"ר ראובן ריבלין:
       
       אז הוא אומר שזה ייקח לו כמה חודשים לברר זאת, והוא כבר עכשיו נותן לך הודעה מוקדמת. 

סגן השר לביטחון פנים יעקב אדרי:
       
       אדוני היושב-ראש, גם ציינתי שנכנס מבקר חדש למשרד. 

היו"ר ראובן ריבלין:
       
       בגלל זה, זאת הסיבה.

רשף חן (שינוי):
       
       אדוני, ובכל זאת, אני חושב שאדוני, כיושב-ראש - - 

היו"ר ראובן ריבלין:
       
       לא, לא. אני מבין. 

רשף חן (שינוי):
       
       - - צריך לומר לו: זו לא תשובה על השאילתא. 

היו"ר ראובן ריבלין:
       
       בסדר. 

רשף חן (שינוי):
       
       השאילתא הזאת בסטטיסטיקה לא נענתה. עדיין ממתינה לתשובה.

היו"ר ראובן ריבלין:
       
       חבר הכנסת רשף חן, מה שהוא אמר: נכנס כרגע מבקר חדש, עד שהוא יתארגן, אנחנו ניתן לך את התשובה, ובעוד חודשים מספר - תשובה מפורטת. גם שר האוצר רצה לדעת, כי הוא מאוד התעניין בשאילתא שלך. גם הוא רוצה תשובות מהמשרד באותו עניין. 
       
       תודה רבה. אתה תעשה מעקב אחרי זה, בדיוק כפי שעשה אילן ליבוביץ, ואדוני השר, אני מבקש לעדכן אותו. 
       
       חברי הכנסת, שאילתא 3168, של חבר הכנסת עסאם מח'ול - אינו נוכח - לפרוטוקול. 

3168. חקירת האירועים בכפר-מע'אר
       
חבר הכנסת עסאם מח'ול שאל את השר לביטחון פנים
       ביום כ"ט בסיוון התשס"ה (6 ביולי 2005):
       
       במהלך התפרעויות בכפר-מע'אר בחודש פברואר 2005 נשרפו בתים, בתי-עסק ומכוניות, ורבים מתושבי הכפר נאלצו לעזוב את בתיהם ואת הכפר מחשש לחייהם.
       
       רצוני לשאול:
       
       1. האם נחקרו האירועים?
       
       2. אם כן – מה היו תוצאות החקירה?
       
       3. האם הועמדו לדין חשודים בהשתתפות במהומות? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1-3. נחקרו 143 אירועים, ונפתחו כ-100 תיקי חקירה בגין עבירות של גנבות, התפרעויות, הצתות כלי רכב, חבלות לכלי הרכב, היזק לרכוש, הצתות מבנים, דריסת אזרח ואירועי תקיפות שוטרים. נעצרו 68 חשודים.
       
       בשלב זה הוגשו שישה כתבי אישום, בגין שניים מהם הסתיים כבר ההליך המשפטי בהרשעת הנאשמים. כנגד חמישה חשודים/נאשמים הוגשו בקשות מעצר עד תום ההליכים. 18 תיקים עדיין בחקירה, ו-75 תיקים נסגרו בעילה של "עברין לא נודע".

היו"ר ראובן ריבלין:
       
       שאילתא מס' 3170, של חבר הכנסת שלמה בניזרי - אינו נוכח - לפרוטוקול. 

3170. חקירת השלכת בקבוק תבערה לבית-כנסת בירושלים
       
חבר הכנסת שלמה בניזרי שאל את השר לביטחון פנים
       ביום כ"ט בסיוון התשס"ה (6 ביולי 2005):
       
       לפני כמעט שנה הושלך בקבוק תבערה לבית-כנסת בשכונת שמואל-הנביא בירושלים. מייד אחרי האירוע, פתחה המשטרה בחקירה. 
       
       רצוני לשאול:
       
       1. מה העלתה החקירה?
       
       2. האם הועמדו חשודים לדין?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. החקירה הגלויה והמודיעינית לא העלתה מוביל חקירתי, ולא אותרו חשודים. לאור האמור נסגר התיק בעילה של "עבריין לא נודע".

היו"ר ראובן ריבלין:
       
       שאילתא מס' 3187, של חבר הכנסת אליהו ישי - אינו נוכח - לפרוטוקול. 

3187. טיפול המשטרה במיסיונרים במושב תפרח
       
חבר הכנסת אליהו ישי שאל את השר לביטחון פנים
       ביום כ"ט בסיוון התשס"ה (6 ביולי 2005):
       
       פורסם, כי המשטרה מסייעת בעקיפין למשפחה במושב תפרח המשדלת יהודים להמיר את דתם. נטען, כי לעומת תלונות המשפחה המטופלות בנחישות, תלונות היהודים זוכות ליחס אדיש, וכי באחד המקרים חקרה המשטרה את אחד מזקני הרבנים בדרום.
       
       רצוני לשאול:
       
       1. האם הידיעות נכונות? 
       
       2. אם כן – מדוע אין המשטרה פועלת נגד המיסיונרים ומטפלת כראוי בתלונות היהודים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1. התשובה שלילית.
       
       2. בתחנת אופקים ובמשטרת מרחב הנגב לא הוגשה כל תלונה על פעילות מיסיונרית במושב תפרח, ולמשטרה לא ידוע על פעילות כלשהי כזו המתבצעת ביישוב. המשטרה פועלת למתן שירות לכל אזרח, כמתחייב מתפקידה וסמכויותיה הקבועים בחוק. כל תלונה שתוגש בנושא תטופל על-פי החוק.
       
היו"ר ראובן ריבלין:
       
       שאילתא מס' 3203, של חבר הכנסת משה גפני, בעניין חקירת מאבטח שפיזר מפגינים באמצעות שוקר. נא להשיב.

3203. חקירת מאבטח שפיזר מפגינים באמצעות שוקר
       
חבר הכנסת משה גפני שאל את השר לביטחון פנים
       ביום כ"ט בסיוון התשס"ה (6 ביולי 2005):
       
       בוועדת הפנים, ביום ח' באייר התשס"ה, 17 במאי 2005, הודיע מפקד מרחב חיפה והצפון (חו"פ), כי מאבטח שפיזר מפגינים בכביש חוצה-ישראל באמצעות שוקר יאותר, ייעצר וייחקר.
       
       רצוני לשאול:
       
       1. האם המאבטח אותר, נעצר ונחקר?
       
       2. אם כן – מתי אותר, נעצר ונחקר?
       
       3. מה העלתה חקירתו?
       
       4. אם לא אותר, נעצר ונחקר – מדוע?
       
סגן השר לביטחון פנים יעקב אדרי:
       
       1, 4. המאבטח אותר, עוכב ונחקר, אך לא נעצר.
       
       2. המאבטח נחקר ביום עיכובו, ב-25 במאי 2005. 
       
       3. החקירה הסתיימה והתיק הועבר להמשך טיפול ללשכת התביעות. בשלב זה לא ניתן, מטבע הדברים, למסור פרטים על תוכן החקירה.

היו"ר ראובן ריבלין:
       
       אבל אם זה הועבר לתביעות, אז יש המלצה להעמיד לדין או לא להעמיד לדין. 

סגן השר לביטחון פנים יעקב אדרי:
       
       כן. 

היו"ר ראובן ריבלין:
       
       יש המלצה. 

סגן השר לביטחון פנים יעקב אדרי:
       
       כן. 

היו"ר ראובן ריבלין:
       
       בבקשה, חבר הכנסת גפני.

סגן השר לביטחון פנים יעקב אדרי:
       
       אם תרצה, בכל מקרה אתן לך פרטים נוספים. 

היו"ר ראובן ריבלין:
       
       בסדר גמור. רק נשמע את גפני. 

סגן השר לביטחון פנים יעקב אדרי:
       
       כן, בהחלט. 

משה גפני (דגל התורה):
       
       אדוני היושב-ראש, אדוני סגן השר, גם היום, באותו אתר ובאותו מקום, יש מאבטחים ויש עוד פעם קלטות. 

סגן השר לביטחון פנים יעקב אדרי:
       
       היום?

משה גפני (דגל התורה):
       
       כן, כן. בשבועות האחרונים - אני לא כבר מדבר על אותו מקרה שאדוני סגן השר השיב עליו - משתמשים בשוקר חשמלי. 
       
       התופעה הזאת לא חלפה. אני מבקש ממך, אדוני סגן השר, שתורה למשטרה לבדוק את העניין הזה. זה פשוט דבר שנראה כמו איזו מדינה מופקרת לחלוטין. אנשים משתמשים שם בשוקרים חשמליים.

סגן השר לביטחון פנים יעקב אדרי:
       
       יש הנחיות חד-משמעיות, וברור שזה אסור. בכל מקרה כזה תודיעו, מייד נטפל בזה ביד קשה. אין חוכמות בעניין הזה.

יצחק כהן (ש"ס):
       
       נביא לכם סרט. 

היו"ר ראובן ריבלין:
       
       תודה רבה.

סגן השר לביטחון פנים יעקב אדרי:
       
       לא סרט, תן רק את הפרטים. לא סרט. 

היו"ר ראובן ריבלין:
       
       לעניין שאתה דיברת בו, אמר סגן השר שהיתה חקירה והיתה המלצה להעמיד לדין. תעקוב אחרי זה.
       
       כבוד סגן השר ישיב על שאילתא מס' 3204, של חבר הכנסת עבד-אלמאלכ דהאמשה, בעניין: היעלמותו של תושב מזרעה.

3204. היעלמותו של תושב מזרעה
       
חבר הכנסת עבד-אלמאלכ דהאמשה שאל את השר לביטחון פנים
       ביום כ"ט בסיוון התשס"ה (6 ביולי 2005):
       
       לפני כחודשיים, נעלמו עקבותיו של אסיר בחופשה, תושב מזרעה, כאשר היה בדרך לתחנת המשטרה בנהרייה. משפחתו שוללת אפשרות של היעלמות מרצון.
       
       רצוני לשאול:
       
       1. האם יש בידי המשטרה קצה חוט בעניין?
       
       2. מה נעשה בנדון עד כה, ומה ייעשה בהמשך?
       
סגן השר לביטחון פנים יעקב אדרי:
       
       1-2. הנושא מטופל הן על-ידי משטרת ישראל והן על-ידי שב"ס, תוך שיתוף פעולה, על-פי החוק והנהלים במקרים מסוג זה, הן כנעדר והן כאסיר נמלט.
       
       נעשו פעולות רבות המתחייבות מהאמור לעיל, אשר מטבע הדברים לא ניתן לפרטן. בשלב זה טרם אותר האסיר. לא ניתן לפרט בעניין הזה.
       
היו"ר ראובן ריבלין:
       
       בבקשה, חבר הכנסת דהאמשה.

עבד-אלמאלכ דהאמשה (רע"ם):
       
       אדוני היושב-ראש, מכובדי סגן השר, שאלתי היא אחת - האם יש איזה מידע שלפחות מאושש את הסברה שהצעיר הזה נמצא באיזה מקום, שלא מרצונו, או מה קרה לו. פשוט איזה כיוון. 
       
       אני מזכיר לאדוני שרק לפני שבועיים היתה לי ידיעה בעניין, ואני התקשרתי לאדוני והודעתי לו את מה שידוע לי, ובסוף לא קיבלתי שום תגובה - לא מאדוני ולא מאף אחד אחר, גם בכיוון הזה.

סגן השר לביטחון פנים יעקב אדרי:
       
       עדיין אין לנו פרטים שאפשר למסור אותם. 

עבד-אלמאלכ דהאמשה (רע"ם):
       
       האם האיש חי? אדוני, שאלה פשוטה - האם האיש חי? 

היו"ר ראובן ריבלין:
       
       הוא נציג ציבור ויש לו את אמצעי השאילתא. מה פירוש אי-אפשר למסור לו? האם הדבר חסוי מבחינת המשטרה? האם בבית-משפט היית מקבל חיסיון? הרי חבר הכנסת נמצא פה. אם אי-אפשר למסור את העניין - איזו תשובה? 

עבד-אלמאלכ דהאמשה (רע"ם):
       
       יש לי שאלה קצרה יותר. האם אדוני יכול לאשר - לפי הידוע לכם - שהאיש חי? זאת שאלה מאוד חשובה.

היו"ר ראובן ריבלין:
       
       אתה לא צריך למסור פרטים סודיים, אבל תסביר לי מדוע אי-אפשר למסור לו פרטים בעניין זה. הוא נציג הציבור, בשביל זה הוא פה ויכול לשאול אותך ישירות. 

סגן השר לביטחון פנים יעקב אדרי:
       
       חבר הכנסת דהאמשה, אני לוקח על עצמי לתת לך תשובה מסודרת מחר בבוקר. 

היו"ר ראובן ריבלין:
       
       בסדר גמור. 

עבד-אלמאלכ דהאמשה (רע"ם):
       
       תודה רבה.

היו"ר ראובן ריבלין:
       
       בבקשה. חבר הכנסת דהאמשה, נא להודיע לי אם התשובה מסודרת. אם לא - אתה תקבל רשות לשאילתא בעל-פה מחוץ למכסה. 

עבד-אלמאלכ דהאמשה (רע"ם):
       
       תודה רבה, אדוני. 

היו"ר ראובן ריבלין:
       
       תודה רבה, אדוני. כבוד סגן השר ישיב על שאילתא מס' 3226, של חבר הכנסת דוד אזולאי - אינו נוכח - לפרוטוקול. 

3226. חקירת חשד להצתת בית-כנסת בעכו
       
חבר הכנסת דוד אזולאי שאל את השר לביטחון פנים
        ביום ו' בתמוז התשס"ה (13 ביולי 2005):
       
       פורסם, כי המשטרה חוקרת חשד להצתה בבית-הכנסת ברח' מפרץ שלמה בעכו.
       
       רצוני לשאול:
       
       1. האם הידיעה נכונה? 
       
       2. אם כן – האם הסתיימה החקירה?
       
       3. אם כן – מה תוצאותיה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. התשובה חיובית.

       2. התשובה חיובית.
       
       3. נעצרו ונחקרו ארבעה קטינים, אשר חלקם הודו בביצוע העבירה.
       
       לשכת התביעות של משטרת מרחב הגליל הגישה נגדם כתב אישום בצירוף בקשת מעצר עד תום ההליכים. שני נאשמים נעצרו עד תום ההליכים על-ידי בית המשפט, אך שוחררו, לאחר הגשת ערר, על-ידי בית-המשפט המחוזי בחיפה.
       
       התיק ממשיך להתנהל בבית-משפט לנוער בעכו על-ידי לשכת התביעות של מרחב הגליל.

היו"ר ראובן ריבלין:
       
       שאילתא מס' 3227, של חבר הכנסת אליעזר כהן - אינו נוכח - לפרוטוקול. 

3227. תפקוד משטרת ישראל בעת יישום תוכנית ההתנתקות
       
חבר הכנסת אליעזר כהן שאל את השר לביטחון פנים
        ביום ו' בתמוז התשס"ה (13 ביולי 2005):
       
     פורסם ב"מעריב" (3 ביולי 2005), כי גובשה רשימת עבירות, כגון עבירות רכוש, תקיפה ומעשים מגונים בפומבי, שלא יטופלו בידי המשטרה בזמן יישום תוכנית ההתנתקות.
       
       רצוני לשאול:
       
       1. האם הידיעה נכונה? 
       
       2. אם כן – כיצד יובטח ביטחונם של תושבי המדינה בתקופה הקרובה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. הפרסום שלפיו משטרת ישראל לא תטפל בעבירות מסוימות איננו נכון. כל תלונה תתקבל על-ידי המשטרה ותטופל כפי שמקובל. עם זאת, ברור מאליו שאם יהיה מצב של היקף חריג של הפרות סדר, שיחייב הקצאת כוח-אדם רב לטיפול בו, ייעשה תעדוף לגיטימי בטיפול בחקירות, בהתאם לצורך, כפי שנעשה בימי שגרה.
       
       2. משטרת ישראל עושה כל שביכולתה כדי להילחם בפשיעה במסגרת משאביה, תוך ניצול מרב הכוח הקיים לטיפול במשימות השוטפות, בצד משימותיה בביצוע תוכנית ההינתקות, ומתוך מגמה למזער ככל שניתן את הפגיעה במתן שירותי המשטרה המתבקשים לכלל הציבור.

היו"ר ראובן ריבלין:
       
       תודה רבה לאדוני סגן השר בשעה זו - -
       
סגן השר לביטחון פנים יעקב אדרי:
       
       תודה רבה.

היו"ר ראובן ריבלין:
       
       - - וערב נעילה. מתוך 20 שאלות, בשעה זו נענו - בתשע שאלות היו נוכחים חברי הכנסת - כל הכבוד, תודה רבה לשר.
       

הצעת חוק עבודה נתמכת, התשס"ה-2005
[רשומות (הצעות חוק, חוב' כ/95).]
(קריאה ראשונה)

היו"ר ראובן ריבלין:
       
       אנחנו עוברים להצעת החוק של חבר הכנסת יהלום, בבקשה, ולאחר מכן אנחנו עוברים לשר האוצר. הצעת חוק עבודה נתמכת, התשס"ה-2005. אין נרשמים - יש מישהו שרוצה לדבר בחוק הזה? 

קריאה:
       
       - - -

היו"ר ראובן ריבלין:
       
       הצעת חוק עבודה נתמכת, התשס"ה-2005. יש לנו עוד לבלות פה זמן רב, כי אני רואה הרבה שואלים ששאלו את שר האוצר. שר האוצר בא להשיב היום על 71 שאילתות, ויש פה מספיק אנשים שיטריחו - - - 
       
       בבקשה, הצעת חוק עבודה נתמכת, התשס"ה-2005.

שאול יהלום (מפד"ל):
       
       אדוני היושב-ראש, כנסת נכבדה, אני מציג בפני חברי הבית הצעת חוק עבודה נתמכת, התשס"ה-2005,לקריאה ראשונה. זו הצעת חוק פרטית שלי. 
       
       יש לאנשים מוגבלים הרבה סוגי עבודות. בחוק מוסדרת רק מה שנקרא עבודה מוגנת - זה מפעלים מוגנים. כל השאר, כאשר הם עובדים בעבודה מלווה או בשוק הפרטי, זה לא מוסדר. לכן, המעבידים יכולים לנצל, לא לשלם דמי מחלה, לא לשלם דמי הבראה. מטרת החוק  - למנוע. 
       
       גם מוגבלים - כאשר הם אינם עובדים במקומות עבודה בשוק החופשי, רוב הזכויות הניתנות בין מעביד לעובד יהיו נתונות להם. זאת מטרת החוק. אבקש מהחברים לתמוך בקריאה ראשונה.

היו"ר ראובן ריבלין:
       
       תודה רבה. ובכן, אנחנו עוברים לדיון. אין משתתפים בדיון. לכן, נעבור להצבעה. 

רשף חן (שינוי):
       
       - - -

היו"ר ראובן ריבלין:
       
       לא, בהחלט לא. אם החוק מובן לכם ואתם חושבים שהוא ראוי ואין לכם מה להעיר, אלא בוועדה - תדעו מה לומר - - -

חמי דורון (שינוי):
       
       - - -

היו"ר ראובן ריבלין:
       
       החילופין, אני לא רוצה לשמוע עליהם. רבותי חברי הכנסת, אנחנו עוברים להצבעה. חברי סיעת הליכוד, עוברים להצבעה. 

שאול יהלום (מפד"ל):
       
       לא צריך להשיב למתדיינים?

היו"ר ראובן ריבלין:
       
       אני לא מתיר לך להשיב למתדיינים. בבקשה, חברי הכנסת, נא להצביע - הצעת חוק עבודה נתמכת, התשס"ה-2005, בקריאה ראשונה. מי בעד, מי נגד, מי נמנע? נא להצביע. 

הצבעה מס' 85
       
בעד ההצעה להעביר את הצעת החוק לוועדה - 14
נגד - אין
נמנעים - 1
ההצעה להעביר את הצעת חוק עבודה נתמכת, התשס"ה-2005, לוועדת העבודה, הרווחה והבריאות נתקבלה.

היו"ר ראובן ריבלין:
       
       14 בעד, אין מתנגדים, אחד נמנע. אני קובע שהצעת החוק עברה בקריאה ראשונה ותועבר לוועדת העבודה, הרווחה והבריאות להכנתה לקריאה שנייה ושלישית. תודה רבה לחבר הכנסת יהלום. 

       
הצעת חוק השקעות משותפות בנאמנות (תיקון מס' 30), התשס"ה-2005
[רשומות (הצעות חוק, חוב' מ/192).]
(קריאה ראשונה)
       
היו"ר ראובן ריבלין:
       
       הצעת חוק השקעות משותפות בנאמנות (תיקון מס' 30), של משרד האוצר. יציג אותה שר האוצר וראש הממשלה לשעבר, חבר הכנסת בנימין נתניהו. בבקשה, אדוני. 

שר האוצר בנימין נתניהו:
       
       אני הולך אחר כך לענות על שאילתות ברצף?

היו"ר ראובן ריבלין:
       
       בוודאי. אתה לא יודע, אבל 16 חברי כנסת ריתקת לכאן על מנת להיות שותפים לחוויה. 

יולי תמיר (העבודה - מימד - עם אחד):
       
       אדוני השר, חיכינו חצי שנה לתשובה - - -

היו"ר ראובן ריבלין:
       
       אבל לזכותו של השר ייאמר שאין לו סגן שר. 

שר האוצר בנימין נתניהו:
       
       זה שחיכיתם חצי שנה, זה לא אומר שזה היה שווה את זה. 

יולי תמיר (העבודה - מימד - עם אחד):
       
       לא, זה לא - - -

היו"ר ראובן ריבלין:
       
       אבל זה בהחלט הרבה מעבר לתקופה המותרת על-פי התקנון. 

חמי דורון (שינוי):
       
       - - - מ-2004 - - - קשה כששר אוצר בלי - - -

שר האוצר בנימין נתניהו:
       
       אני אומר להגנתי, שלא היה מקרה של שר אוצר ללא סגן שר - - 

היו"ר ראובן ריבלין:
       
       זה נכון. 

שר האוצר בנימין נתניהו:
       
       - - חוץ מאשר מקרה אחד של שר אוצר עם שר באוצר. 

היו"ר ראובן ריבלין:
       
       נכון. 

שר האוצר בנימין נתניהו:
       
       אז אנא, תתחשבו ותסלחו. 

חמי דורון (שינוי):
       
       - - - כבר הייתם מקבלים תשובות על השאילתות. 

היו"ר ראובן ריבלין:
       
       רבותי, אתם רוצים להגיע לשאילתות? קודם כול, יציג אדוני את הצעת חוק השקעות משותפות בנאמנות, ולאחר מכן נראה אם יש מתדיינים, ואם לא יהיו מתדיינים - נצביע ולאחר מכן נעבור לשאילתות. 

שר האוצר בנימין נתניהו:
       
       אדוני היושב-ראש, זה חוק שמתקן את החוק של קרנות הנאמנות מ-94', אבל מה שהחוק הזה עושה - הוא מכניס תיקונים שהמטרה העיקרית שלהם היא הקטנת ניגודי עניינים - נושא שדיברנו עליו באריכות בכנסת, בוועדת-בכר. 
     
       הוא מסיר חסמים בפעילות של הקרנות, והוא משפר את ההגנה על ענייניו של ציבור המשקיעים. הוא משפר את המידע על הקרנות שנמסר לציבור בפרסומים השונים ובאינטרנט. זה עיקר החוק ולא אכנס לפירוט, אבל זה פחות או יותר מה שהחוק עושה.
       
       אני מבקש לאשר את הצעת החוק בקריאה ראשונה ולהעבירה לוועדת הכספים להכנה לקריאה שנייה ולקריאה שלישית.
       
היו"ר ראובן ריבלין:
       
       תודה רבה לכבוד השר.
       
       האם יש חברים אשר רוצים להשתתף בדיון בעניין הצעת החוק? אין? תודה רבה.
       
חמי דורון (שינוי):
       
       ועדת הכספים - - -
       
היו"ר ראובן ריבלין:
       
       זה ברור שבוועדת הכספים יהיה הדיון העיקרי. האם יש מישהו שרוצה להעיר איזו הערה? חבר הכנסת יצחק כהן?
       
יצחק כהן (ש"ס):
       
       לא.
       
היו"ר ראובן ריבלין:
       
       תודה רבה.
       
       רבותי חברי הכנסת, אנחנו עוברים להצבעה. חברי הכנסת מהליכוד, אני עובר להצבעה, וכל אחד יכול להצביע רק ממקומו. נא להצביע על הצעת חוק השקעות משותפות בנאמנות (תיקון מס'  30) - בקריאה ראשונה. מי בעד? מי נגד? מי נמנע?

הצבעה מס'  86
       
בעד ההצעה להעביר את הצעת החוק לוועדה - 15
נגד - אין
נמנעים - אין
ההצעה להעביר את הצעת חוק השקעות משותפות בנאמנות (תיקון מס' 30), התשס"ה-2005, לוועדת הכספים נתקבלה.
       
היו"ר ראובן ריבלין:
       
       בעד - 15, אין מתנגדים ואין נמנעים. אני קובע שהצעת החוק עברה בקריאה ראשונה, והיא תועבר לוועדת הכספים על מנת להכינה לקריאה שנייה ושלישית.

	אדוני השר, אני מבין שאתה חזרת בך מכוונתך להעלות את הצעת חוק שירות המדינה (משמעת) בשלב זה.

שר האוצר בנימין נתניהו:
       
       כן.

       
שאילתות ותשובות
       
היו"ר ראובן ריבלין:
       
       אני מזמין את שר האוצר לסיים את המושב הזה ולגשר על פער במענה על שאילתות של חברי הכנסת. הוא יעלה, ונבלה את השעה הקרובה על מנת לתת הזדמנות לשר להשיב על שאילתות שלא היה סיפק בידו להשיב עליהן במשך המושב האחרון.
       
       כבוד השר ישיב על שאילתא מס' 1258, של חבר הכנסת משה גפני בעניין: הגדרות אוטובוסים בביטוח החובה לרכב.
       
1258. הגדרות אוטובסים בביטוח החובה לרכב
       
חבר הכנסת משה גפני שאל את שר האוצר
       ביום י' באדר התשס"ד (3 במרס 2004):
       
       לפי תקנות הפיקוח על עסקי ביטוח (דמי ביטוח שרשאי מבטח לגבות ממבוטחים בביטוח רכב מנועי) (הוראת שעה), התשס"א-2001, מוגדרים אוטובוסים בקבוצות של עד 15 נוסעים, 16-20 נוסעים ו-21 נוסעים ומעלה. בפועל יש אוטובוסים של 10, 12, 14, 17, 19, 23, 26, 38, ו-50 נוסעים.
       
       רצוני לשאול:
       
       1. מדוע אוטובוס הרשאי להסיע 23 נוסעים משלם דמי ביטוח כמו אוטובוס הרשאי להסיע 50 נוסעים?
       
       2. האם נשקל לעשות את החלוקה על-פי הסיכון הנשקף מהאוטובוס ועל-פי מספר הנוסעים?
       
שר האוצר בנימין נתניהו:
       
       התקנות המצוינות בשאילתא אינן בתוקף, אך סיווג האוטובוסים לקבוצות סיכון על-פי מספר הנוסעים הוא הסיווג שעליו המליץ מפעיל מאגר המידע - - 
       
היו"ר ראובן ריבלין:
       
       אני מבקש להגביר את המיקרופון.
       
שר האוצר בנימין נתניהו:
       
       דרך אגב, אני לא אחראי לפיסוק ולטקסט. אני מוכרח להגיד לך שזה ביורוקרטי סביך, אבל לא מה שאני כותב.
       
היו"ר ראובן ריבלין:
       
       כן, זה ברור. אנחנו לא מצפים.
       
שר האוצר בנימין נתניהו:
       
       אני  מתקן תוך כדי.

דני יתום (העבודה - מימד - עם אחד):
       
       השעה המאוחרת.
       
שר האוצר בנימין נתניהו:
       
       - - כמשמעותו בתקנות ביטוח רכב מנועי.
       
       1. מפעיל מאגר המידע מנתח את המידע הסטטיסטי שדווח על-ידי חברות הביטוח וממליץ על סיווג כלי הרכב לקבוצות סיכון שונות. מפעיל מאגר המידע המליץ על סיווג הסיכונים לכל כלי הרכב, ובמסגרת המלצתו קבע כי הסיווג המתאים ביותר לאוטובוסים, בהתחשב בנתונים המצויים בידיו, הוא בקבוצות של עד 15 נוסעים, 16-20 נוסעים, 21 נוסעים ומעלה.
       
       2. מספר הנוסעים המותר משמש היום כפרמטר לתמחור אוטובוסים. מפעיל מאגר המידע פועל לסיווג כלי הרכב השונים, לרבות האוטובוסים, בהתאם לנתונים המצויים בידיו ועל-פי עקרונות אקטואריים מקובלים.
       
היו"ר ראובן ריבלין:
       
       חבר הכנסת סער, זה מאוד מפריע לשר.
       
שר האוצר בנימין נתניהו:
       
       אתה מאד מקשה עלי. אני לא מסוגל לעשות זאת בלי עזרתך הטובה.
       
       בסוף שנת 2001 הוחל באיסוף נתונים מפורט על-ידי מפעיל מאגר המידע, ובמסגרתו, בין היתר, אוספים מידע על סוג האוטובוס, השימוש בו ומספר הנוסעים המותר. בשלב זה, הסיווג הקיים הוא הסיווג הנכון ביותר בהתחשב במידע הקיים.
       
היו"ר ראובן ריבלין:
       
       האם אדוני מסתפק בתשובה?
       
משה גפני (דגל התורה):
       
       ממש לא.
       
היו"ר ראובן ריבלין:
       
       ממש לא? אדוני ישאל שאלה נוספת.
       
שר האוצר בנימין נתניהו:
       
       איך? תשובה כזו מפורטת, ואתה לא מסתפק?
       
משה גפני (דגל התורה):
       
       אדוני היושב-ראש, אדוני שר האוצר, אני מבקש לומר שאני מחכה לתשובה הזאת מ-3 במרס 2004 - -
       
שר האוצר בנימין נתניהו:
       
       אני מתנצל.
       
משה גפני (דגל התורה):
       
       - - מלפני חג הפורים של השנה שעברה - -
       
שר האוצר בנימין נתניהו:
       
       אני מתנצל.

משה גפני (דגל התורה):
       
       - - י' באדר התשס"ד. אינני יודע מה קרה לתקנות מאז, אבל השאילתא שלי בעינה עומדת והתשובה ממש לא מספקת אותי.
       
שר האוצר בנימין נתניהו:
       
       למה לא?
       
משה גפני (דגל התורה):
       
       אני הולך לומר. אתה יודע? אני במתח כבר שנה וחצי. אדוני השר, אני שאלתי - - -
       
היו"ר ראובן ריבלין:
       
       חבר הכנסת, אנו עוסקים בשאילתות ולא בפסיכולוגיה. מצבו הנפשי של אדוני חשוב מאוד לקהל בוחריו, אבל אנחנו לא יכולים כרגע - - -
       
משה גפני (דגל התורה):
       
       אתה מדגיש תמיד שהמליאה יוצאת לפגרה, אז אני רוצה גם להגיד את מצבי הפסיכולוגי בעניין הזה, כדי שאדוני ידע.
       
אילן ליבוביץ (שינוי):
       
       תראה באיזה מצב הוא יוצא לפגרה.
       
נסים זאב (ש"ס):
       
       אני מאחל לו רפואה שלמה.
       
משה גפני (דגל התורה):
       
       אדוני השר, שאלתי, ופנו אלי רבים בעניין הזה. אוטובוס שרשאי להסיע 23 נוסעים משלם דמי ביטוח כמו אוטובוס עם 50 נוסעים. אינני רואה שינוי בעניין הזה.
       
שר האוצר בנימין נתניהו:
       
       התשובה, כפי שדרשתי את הכתוב בה, אומרת שלפי הנתונים הסטטיסטיים האקטואריים שיש להם כאן זו ההערכה. זה - - - הטוב ביותר שהם מוכנים לעשות. זו הפרשנות של הדברים שאמרתי בעצמי.
       
משה גפני (דגל התורה):
       
       אדוני השר, אני לא למדתי פסיכולוגיה ואפילו לא למדתי באוניברסיטה כלכלה, אבל אני מתאר לעצמי, ואולי אני טועה ואולי תתקן אותי, שהסיכון שיש לאוטובוס של 23 נוסעים נמוך בהרבה מאשר באוטובוס של 50 נוסעים. נדמה לי, ואינני בטוח, כיוון שכאשר לימדו מתמטיקה בבית-הספר - - -
       
היו"ר ראובן ריבלין:
       
       זו כימיה וזה לא אתה המצאת.
       
משה גפני (דגל התורה):
       
       כאשר לימדו מתמטיקה בבית-הספר אצלי, הלכתי לים. בכל אופן, אני עדיין - הסיכון ל-23 נוסעים הוא פחות מחצי מאוטובוס של 50 נוסעים. הרי פה יכולים להיפגע 50 איש, ופה יכולים להיפגע רק 23 נוסעים, אלא אם כן השר יתקן אותי.
       
היו"ר ראובן ריבלין:
       
       יש עוד מרכיבים, אבל זה בהחלט ההרכב הדומיננטי.
       
משה גפני (דגל התורה):
       
       לא הבאת את זה בחשבון? למה אני, שיש לי אוטובוס כזה, משלם דמי ביטוח כמו אוטובוס של 50 נוסעים? אדוני השר, למה שלא תתקן את זה?
       
היו"ר ראובן ריבלין:
       
       השאלה ברורה. בבקשה.
       
שר האוצר בנימין נתניהו:
       
       כל מה שאומרים לך, מה שאני הבנתי ממה שקראתי, ולא תמיד אני מבין את מה שאני קורא - - -
       
משה גפני (דגל התורה):
       
       תפטר את מי שכתב לך את זה.
       
היו"ר ראובן ריבלין:
       
       לא. לא.
       
שר האוצר בנימין נתניהו:
       
       זה שייך לחוקי הפיטורין בשירות הציבורי.
       
משה גפני (דגל התורה):
       
       לא. אני חוזר בי.
       
שר האוצר בנימין נתניהו:
       
       דרך אגב, זה נושא שאני מוכן לאמץ אותו בשקיקה, אבל - - -
       
משה גפני (דגל התורה):
       
       לא. אני חוזר בי. אני רוצה תשובה. זה ממש דבר - - -
       
שר האוצר בנימין נתניהו:
       
       התשובה היא, שכאשר בדקו סטטיסטית - זה מה שהקראתי לך - מצאו שעד כך וכך נוסעים זו קבוצה אחת, וקבוצה שנייה היא מ-16 עד 21 והקבוצה השלישית היא מ-21 ומעלה. אתה מדבר על כמה?
       
משה גפני (דגל התורה):
       
       23. 23 נוסעים שמשלמים אותו ביטוח כמו 50.

שר האוצר בנימין נתניהו:
       
       אני מסביר לך שהביטוח הזה נקבע על סמך איזו התנסות סטטיסטית של תאונות והערכת ה-risk, וכך זה יוצא בסטטיסטיקה. לא בדקתי את הסטטיסטיקה.
       
משה גפני (דגל התורה):
       
       אני לא מקבל את התשובה.
       
היו"ר ראובן ריבלין:
       
       אתה לא מקבל.
       
שר האוצר בנימין נתניהו:
       
       זה מה שאני יכול להציע.
       
היו"ר ראובן ריבלין:
       
       הרי יש קנה-מידה שבסטטיסטיקה קובעים את האחוז הזה. הוא אומר לך שזה - - -
       
שר האוצר בנימין נתניהו:
       
       זה מה שיוצא.
       
היו"ר ראובן ריבלין:
       
       המומחים שלהם קבעו.
       
משה גפני (דגל התורה):
       
       אני מבקש בדיקה מחודשת.
       
חמי דורון (שינוי):
       
       - - -
       
היו"ר ראובן ריבלין:
       
       בעניין זה הוא אמר לך: תלך לבג"ץ.

משה גפני (דגל התורה):
       
       לא. אני מבקש שהשר יבדוק את זה ויתקן את זה.
       
שר האוצר בנימין נתניהו:
       
       לא אמרתי.
       
היו"ר ראובן ריבלין:
       
       לא אתה אמרת. אני אומר לו.
       
       חבר הכנסת, אז או שתשלם הוצאות או שאתה צודק. הוא אומר לך שהממונה על הביטוח קבע את אמות המידה האלה תוך בדיקת כל הפרמטרים.
       
משה גפני (דגל התורה):

       אם אני יכול להגיש בג"ץ, למה יש שאילתא?
       
היו"ר ראובן ריבלין:
       
       לא. אם הוא היה אומר לך שאתה צודק - לכן, התשובה אומרת: בדקנו ואלה הפרמטרים. עכשיו, אתה יכול לבוא ולומר להם: הפרמטרים שלכם לא צודקים. אתה רוצה - תגיש הצעה לסדר-היום או שתבקש לעשות דיון על זה יחד עם הממונה על הביטוח בוועדת הכספים. יש לך פרוצדורה. זה הכול. מה אתה רוצה מהשר?
       
       חבר הכנסת יצחק כהן, האם כבר שאלו אותך בבית אם שר האוצר ענה לך? זו השאלה? כי אנחנו מטלפנים אליך.
       
       כבוד השר ישיב על שאילתא מס' 1325 של חבר הכנסת יחיאל חזן - שאינו נוכח - לפרוטוקול.
       
1325. הזרמת כספים על-ידי חברת "בזק" לחברת שידורי הלוויין
       
חבר הכנסת יחיאל חזן שאל את שר האוצר
       ביום י"ז באדר התשס"ד (10 במרס 2004):
       
       הממשלה מתירה הזרמת מאות מיליוני שקלים מחברת "בזק" ללוויין, וכתוצאה מכך נמנעות חברות הכבלים מלהיכנס לשוק הטלפוניה הפנים-ארצית. נוכח הפסדי הלוויין, מעכבים הבנקים מימון נוסף, זאת להבדיל מחברת "בזק".
       
       רצוני לשאול:
       
       1. מה היו שיקולי הממשלה בהזרמת הכספים הרבים ללוויין, בלא קבלת מניות בגינם?
       
       2. אילו ביטחונות דרשה וקיבלה המדינה להבטחת השבת הכספים?
       
       3. מה ייעשה בנדון?
       
תשובת שר האוצר בנימין נתניהו:
(לא נקראה, נמסרה לפרוטוקול)

       הממשלה לא הזרימה ואינה מזרימה כספים לחברת הלוויין.
       
       חברת "בזק", כבעלת המניות העיקרית בחברת yes, מחליטה על-פי שיקוליה העסקיים וסדרי עדיפויותיה על הזרמת  כספים לחברת הלווין.
       
       לעתים נדרשת הממשלה להתערב בהזרמות אלו, כדי להבטיח כי ככל שהן מתבצעות הן נעשות בלי לפגוע במדיניות הממשלה בענף התקשורת, שעיקרה עידוד וקידום התחרות ככלי היעיל ביותר להבטיח את רווחת הצרכן וצמיחת המשק.
       
       כך למשל, בעת האחרונה הוחלט להתערב בהזרמות כספים כאמור, באופן שהגביל את חברת "בזק" ביחס להיקף ההזרמה וביחס למתכונתה, קרי יחסי ההזרמה בין חברת "בזק" לבין בעלי מניות אחרים ומקורות מימון חיצוניים נוספים. הגבלות אלו נקבעו במטרה לאפשר את המשך התחרות בתחום שידורי הטלוויזיה הרב-ערוצית, בד-בבד עם קידום תחילת התחרות בתחום הטלפוניה הנייחת.
       
היו"ר ראובן ריבלין:
       
       השר ישיב על שאילתא מס' 1518, של חברת הכנסת לאה נס - שאינה נוכחת - לפרוטוקול.
       
1518. פגיעה בפגים בשל תקצוב בלתי הולם
       
חברת הכנסת לאה נס שאלה את שר האוצר
       ביום כ"ח באייר התשס"ד (19 במאי 2004):
       
       דוח מבקר המדינה חושף פערים חמורים בתקצוב הפגיות. ועדת מומחים של משרד הבריאות והביטוח הלאומי קבעה שהסכומים המועברים מהביטוח הלאומי מכסים רק חלק קטן מהוצאות הטיפול בפגים, דבר הגורם לפגיעה בלתי-הפיכה בפגים, עד לכדי סכנת חיים.
       
       רצוני לשאול:  
       
       מדוע הפגיות אינן מתוקצבות בצורה הולמת?
       
תשובת שר האוצר בנימין נתניהו:
(לא נקראה, נמסרה לפרוטוקול)
 
       בעניין פגיעה בפגים בשל תקצוב בלתי הולם. בעקבות ממצאי בדיקת התפקוד של היחידות לטיפול מיוחד ביילוד, כפי שהוצגו בדוח מבקר המדינה מס' 54ב לשנת 2004 ובמסגרת חוק ההסדרים לשנת 2005, הוגדלה ב-50% תוספת הפג המשולמת לבית-חולים על-ידי המוסד לביטוח לאומי עבור לידת פג. כיום עומד מענק האשפוז הכולל עבור פג על 113,000 ש"ח לעומת 70,000 ש"ח לפני העדכון האמור. 
       
היו"ר ראובן ריבלין:
       
       השר ישיב על שאילתא מס' 1572, של חבר הכנסת יעקב מרגי - שאינו נוכח - לפרוטוקול.
       
1572. פיתוח הנגב והגליל
       
חבר הכנסת יעקב מרגי שאל את שר האוצר
       ביום כ' בסיוון התשס"ד (9 ביוני 2004):
       
       מנתוני בנק ישראל עולה, כי המצב הכלכלי של המדינה השתפר, אולם הנגב והגליל נותרו מאחור. 
       
       רצוני לשאול:
       
       1. האם משרדך מאשר את הנתונים?
       
       2. מה הן תוכניות האוצר לסיוע לנגב ולקידומו בשנות התקציב 2004, 2005 ו-2006?
       
       3. מה עמדת משרדך לגבי פעילות כלכלית מגזרית כשזו נוגעת לאזורים חשובים בארץ?
       
       4. האם יוחזרו חוקי הנגב כדי לעודד צמיחה באזור מוכה זה?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       ממשלת ישראל מקצה באמצעות משרדי הממשלה הייעודיים משאבים נכבדים לפיתוח הנגב והגליל. להלן פירוט חלק מן המשאבים המוקצים לנושא, כיום, במסגרת סדרי העדיפויות של הממשלה:
       
       השקעות הון - החוק לעידוד השקעות הון, התשי"ט-1959. במסגרת חוק זה ניתנים מענקי השקעה והטבות מס עבור מפעלים, בתי מלון ואטרקציות תיירותיות המוקמים באזורי פיתוח א' וב'. בשנים 2000-2003 הועברו 2.5 מיליארדי ש"ח כמענקי השקעה עבור הקמת מפעלים מאושרים במסגרת יישום החלטות מינהלת מרכז ההשקעות המיועדים למימון השקעות הון באזורי הפריפריה. נוסף על סכום זה מעניקה הממשלה הטבות מס בשווי מאות מיליוני שקלים בשנה להשקעות באזורים אלו.  
       
       תעסוקה - בהתאם להחלטת הממשלה מיום 24 בדצמבר 2001, מפורסמים מכרזים להקמת מרכזי תקשוב באזורי הפריפריה. העסקת העובדים המועסקים במסגרת מכרזים אלו ממומנת באמצעות הממשלה בסך 60,000 ש"ח לעובד למשך חמש שנים. בשנתיים האחרונות נוספו 2,000 מקומות עבודה במסגרת יישום ההחלטה האמורה.
       
       פיתוח אזורי תעשייה – 70 מיליוני ש"ח – משרד התמ"ת מכשיר ומפתח אזורי תעשייה באזורי הפריפריה. במסגרת פיתוח זה, הממשלה מסבסדת את מרכיבי הפיתוח והקרקע עבור אותם יזמים.
       
       העברת בסיסי צה"ל לנגב - פרויקט רב-שנתי המיועד לבסס מוקד תעסוקה רחב ביותר ליישובי הנגב ולמשוך אוכלוסיות חזקות לאזור.
       
       השקעות בתשתית תחבורתית במסגרת תוכנית חומש לרכבת ישראל, שנועדה לחבר את הנגב והגליל למרכז הארץ באמצעות רשת מסילתית להובלת נוסעים ומטען. סלילת קטעים נוספים של כביש 6 וכבישים נוספים בנגב ובגליל.
       
       טיפול במפגעים הסביבתיים ברמת-חובב – במסגרת פרויקט רב-שנתי בעלות של מאות מיליוני ש"ח, הממשלה מתעתדת לצמצם באופן משמעותי את הזיהומים הנובעים מאזור רמת-חובב באמצעות צמצום הזיהום ממפעלי הכימיה הפועלים באזור ועל-ידי טיפול באתר הטמנת הפסולת הרעילה. השלמת פרויקט זה עשויה לתרום באופן משמעותי ביותר לפיתוח הנגב והפעילות העסקית באזור זה.
       
היו"ר ראובן ריבלין:
       
       השר ישיב על שאילתא מס' 1585, של חבר הכנסת עבד-אלמלכ דהאמשה, בנושא: עיקול כספי הליווי לעיוור.
       
1585. עיקול כספי הליווי לעיוור
       
חבר הכנסת עבד-אלמאלכ דהאמשה שאל את שר האוצר
       ביום כ' בסיוון התשס"ד (9 ביוני 2004):
       
       נודע לי, כי כספי הליווי לעיוור המשולמים לשני אזרחים, עוקלו לצורך תשלום מס רכוש, ואף כי עברו כמה חודשים מאז וחרף הדרישות, לא הוחזר הכסף לייעודו.
       
       רצוני לשאול:
       
       1. באיזו זכות מעקלים דמי ליווי לעיוורים, וממתי?
       
       2. האם עיקל משרדך כספים לעיוורים אחרים?
       
       3. האם יוחזרו הכספים לעיוורים הנ"ל ולדומיהם?
       
       4. מה ייעשה בנדון?
       
שר האוצר בנימין נתניהו:
       
       אכן עוקלו כספי ליווי לעיוור המשולמים באמצעות החשב הכללי לצורך תשלום חובות למס רכוש, אולם החל ממרס 2004 מועברים הכספים לחשבונו של העיוור.
       
       כשקיימים חובות מס, קיים מנגנון שמאפשר לרשויות המס לעקל כספים המועברים לאזרח מקופת המדינה. וכדי לשמור על פרטיותו של האזרח, הגוף המעקל אינו יודע עבור מה משולמים הכספים לאזרח ולא ניתן לבדוק בצורה ישירה אם הכספים האלה פטורים מעיקול אם לאו.
       
       בכל אופן, מבחינה משפטית המחוקק לא פטר כספים מעיקול, גם אם הם נועדים לעיוור, אבל כאמור עיקול הכספים הסתיים במרס 2004. בקיצור, רשויות המס הן לא אכזריות ורשעיות, אלא הן פשוט לא יודעות מדוע הן מעקלות. הן מעקלות, והעיקול הזה הסתיים במרס 2004.
       
היו"ר ראובן ריבלין:
       
       חבר הכנסת עבד-אלמאלכ דהאמשה, שאלה נוספת, בבקשה אדוני. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, אני לא הבנתי אם זה הסתיים משום שגבו את כל החוב או שהסתיים מפני שיש הוראה באמת לחוס על העיוורים ולא לעקל את הרכוש שלהם. במקרה הזה, אגב מדובר בשני עיוורים.
       
שר האוצר בנימין נתניהו:
       
       אינני יודע. 
       
עבד-אלמאלכ דהאמשה (רע"ם):
       
       זאת השאלה, אדוני.
       
היו"ר ראובן ריבלין:
       
       האם אדוני יכול לברר ולהשיב לו בכתב. 
       
שר האוצר בנימין נתניהו:
       
       כן. 
       
היו"ר ראובן ריבלין:
       
       תודה רבה לחבר הכנסת עבד-אלמאלכ דהאמשה. תשלח מכתב תזכורת לשר עם העתק אלי. תודה רבה, חבר הכנסת עבד-אלמאלכ דהאמשה. 
       
       כבוד השר ישיב על שאילתא מס' 1588, של חבר הכנסת אחמד טיבי - אינו נוכח - לפרוטוקול.

1588. העסקת ערבים בבנק ישראל
       
חבר הכנסת אחמד טיבי שאל את שר האוצר
       ביום כ' בסיוון התשס"ד (9 ביוני 2004):
       
       נודע לי, כי בבנק ישראל מועסקים כ-720 עובדים, אך אין אף לא עובד ערבי אחד.
       
       רצוני לשאול:
       
       1. האם נתון זה ידוע למשרדך?
       
       2. מה ייעשה בנדון?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       בנק ישראל נקט אמצעים על-פי הכללים שנקבעו בחוק שירות המדינה (מינויים), התשי"ט-1959, למתן עדיפות למועמדים מקרב הקבוצה הזכאית לייצוג הולם, בתוכה בני האוכלוסייה הערבית, לרבות הדרוזית והצ'רקסית, שמשמעותה העדפת מועמדים מקרב קבוצה זו, כאשר הם בעלי כישורים דומים לכישוריהם של מועמדים אחרים.
       
       בנוסף, מפרסם הבנק את מודעות הדרושים למשרות העבודה המוצעות באתר האינטרנט של הבנק ובעיתונות הכתובה גם בשפה הערבית.
       
       הבנק פנה למועמד בולט מקרב הקבוצה הזכאית לייצוג הולם והציע לקבלו לעבודה בסטטוס של עובד חוזה. זאת, לאחר שהמועמד ניגש לכמה מכרזים פומביים שערך הבנק ובשניים מהם הגיע למקום שלישי ולמקום הרביעי מבין עשרות מועמדים.
       
       כך מיישם הבנק בפועל את עקרון מתן העדיפות למועמדים בקרב הקבוצה הנ"ל.
       
היו"ר ראובן ריבלין:
       
       שאילתא מס' 1660, של חבר הכנסת חמי דורון - הסכם בין ההסתדרות לחברות הביטוח בעניין קרנות הפנסיה.

1660. הסכם בין ההסתדרות לחברות הביטוח בעניין קרנות הפנסיה
       
חבר הכנסת חמי דורון שאל את שר האוצר
       ביום כ"ז בסיוון התשס"ד (16 ביוני 2004):
       
       הסתלקות ההסתדרות מקרנות הפנסיה פתחה את השוק לתחרות, לטובת העמיתים. לאחרונה דווח על הסכמים בין ההסתדרות לחברות הביטוח המפעילות את הקרנות, להעברת עמיתים לקרנות הנשלטות על-ידי ההסתדרות, בניסיון לנגוס שוב נתח משמעותי בשוק.
       
       רצוני לשאול:
       
       1. האם קיים פיקוח על ההסכם בין ההסתדרות לחברות הביטוח?
       
       2. מה יהיו ההשלכות בטווח הרחוק של הסכם שכזה?
       
       3. האם יינקטו פעולות למניעת השתלטות כאמור?
       
שר האוצר בנימין נתניהו:
       
       1. יש פיקוח על הסכמי הצטרפות של עובדים לקרנות פנסיה. בהקשר זה נבחן גם ההסכם שחתמו כמה חברות ביטוח עם ההסתדרות כנציגת עובדים. הטיפול בנושא זה טרם מוצה.
       
       2-3. עד לסיום הטיפול כאמור אין באפשרותנו להשיב לגופו של עניין.		
       
היו"ר ראובן ריבלין:
       
       בבקשה, חבר הכנסת דורון.
       
חמי דורון (שינוי):
       
       אדוני שר האוצר, את השאילתא הזאת הגשתי בעקבות התוכנית הכלכלית שבה בעצם הלאימו את קרנות הפנסיה. 
       
שר האוצר בנימין נתניהו:
       
       העבירו הלאה.
       
חמי דורון (שינוי):
       
       זה בסדר, לא שאני מתנגד להלאמה מהסוג הזה. לא על זה העניין. העניין הוא שמצד אחד - - - 
       
שר האוצר בנימין נתניהו:
       
       בוא נגיד, הלאמה לצורך הפרטה, אם אתה רוצה להשתמש במינוחים כאלה.
       
חמי דורון (שינוי):

	בסדר. אני אגיד לך משהו, אם אני הייתי יושב-ראש ההסתדרות באותה תקופה לא היית מלאים את זה כל כך מהר. 

היו"ר ראובן ריבלין:
       
       חבר הכנסת דורון, אין פה דיון ועדה - שאלה. 
       
חמי דורון (שינוי):
       
       הרי הכוונה היתה לפתוח את שוק הפנסיה לתחרות. מה שקרה בפועל, ברגע שההסתדרות עשתה את ההסכמים האלה עם חברות הביטוח, הסגירה של שוק הפנסיה היתה הרבה יותר חזקה ממה שהיתה אפילו קודם לכן. 
       
       עברו כשנה וחצי מאז התוכנית הכלכלית, שנה וחצי מאז היה על ההסתדרות לצאת משוק הפנסיה. בפועל, רק עכשיו התבשרנו שהממונה על שוק ההון והביטוח התיר את המיזמים של מה שנקרא "חברים ומרוויחים" עם חברות הביטוח. אז מה הועילו חכמים בתקנתם?
       
שר האוצר בנימין נתניהו:
       
       הוא מפקח על זה ואנחנו בודקים את ההסכמים. 

היו"ר ראובן ריבלין:
       
       שמעת, חבר הכנסת דורון? הוא בודק את ההסכמים, אתה תעקוב אחר העניין הזה ותבקש תשובות נוספות אם יהיה צורך. על כל פנים הוא ער לשאלה שלך.
       
       כבוד השר ישיב על שאילתא מס' 1723, של חבר הכנסת משה גפני, בעניין עדכון שומות מס הכנסה והדפסתן בשבת ובחג. האם יש גויים של שבת במס הכנסה?
       
שר האוצר בנימין נתניהו:
       
       לא, אין צורך. 
       
1723. עדכון שומות מס הכנסה והדפסתן בשבת ובחג
       
חבר הכנסת משה גפני שאל את שר האוצר
       ביום י"א בתמוז התשס"ד (30 ביוני 2004):
       
       הגיעו לידי הודעות שומה אשר על אחת מופיע תאריך עדכון "ו' בסיוון", חג השבועות, ועל אחת מופיע תאריך הדפסה "29.05.04", שבת.
       
       רצוני לשאול:
       
       1. האם מעדכן מס הכנסה שומות בחג השבועות?
       
       2. האם מדפיס מס הכנסה שומות בשבת?
       
       3. אם לא – כיצד מופיעים תאריכים אלו על גבי השומות?
       
       4. אם כן – מה יעשה משרדך בנדון?
       
שר האוצר בנימין נתניהו:
       
       אתה עומד להירגע, חבר הכנסת גפני. שע"מ (שירות עיבודים ממוכנים) עובד במשמרות גם במוצאי-שבת ובמוצאי-חגים המתחילים לאחר צאת השבת ולכן מופיעים גם תאריכים של שבת. זהו, זה ההסבר.

היו"ר ראובן ריבלין:
       
       אם היינו משתמשים בתאריך העברי, מוצאי-שבת זה כבר יום ראשון. אם היינו משתמשים בתאריך העברי היה רואה גפני שאכן - - - 

משה גפני (דגל התורה):
       
       אדוני היושב-ראש, קודם כול, יש לי טענות כלפיך. למה אתה נותן לשר האוצר לענות בשעה כל כך מאוחרת. לי זה לא נורא, אבל היה חשוב שציבור יותר גדול ישמע אותו.
       
היו"ר ראובן ריבלין:
       
       אני מודיע לך ששר האוצר בשעה 24:00, 02:00, 03:00 בבוקר הרבה יותר עירני מאשר ב-10:00 בבוקר. 
       
שר האוצר בנימין נתניהו:
       
       זה בגלל שאני ישן ב-10:00 בבוקר. 
       
היו"ר ראובן ריבלין:
       
       פעם אמר לשר האוצר, שר אחר, כשהוא היה ראש ממשלה, שהוא לא יכול לישון בלילה. אמר לו ראש הממשלה דאז: גם לי זה קרה כשהייתי ישן אחרי-הצהריים. 

משה גפני (דגל התורה):
       
       אדוני היושב-ראש, אני רוצה להעיר על מה שאמרת לגבי התאריך העברי. בשאילתא שלי מופיע, שבשומה אחת מופיע תאריך ו' בסיוון, שזה חג השבועות, ובאחרת מופיע תאריך הדפסה 29.5.2004, שזה שבת. אם אכן אלה הדברים, וכפי שהשר אומר, שעובדים במוצאי-שבת ובמוצאי-חג, אז אני באמת רגוע. אם בדקת את זה, אז אני סומך על בדיקתך.
       
היו"ר ראובן ריבלין:
       
       אוי לנו ואבוי לנו אם לא כך הדבר.
       
שר האוצר בנימין נתניהו:
       
       התשובה שמודפסת כאן היא חד-משמעית. אני מניח שהיינו מוצאים דרך לטשטש או לעמעמם, אבל זה מאוד חד-משמעי.   
     
היו"ר ראובן ריבלין:
       
       על כל פנים, אתה חד-משמעית לא היית מאפשר שיהיה דבר כזה במוסד ממשלתי שאתה אחראי לו. תודה רבה. 

       כבוד השר ישיב על שאילתא מס' 1724, של חבר הכנסת חמי דורון, בעניין חוק מיסוי מקרקעין, התשכ"ג-1963, בבקשה.

1724. חוק מיסוי מקרקעין, התשכ"ג-1963
       
חבר הכנסת חמי דורון שאל את שר האוצר
       ביום י"א בתמוז התשס"ד (30 ביוני 2004):
       
       בתיקון לסעיף 9 לחוק מיסוי מקרקעין נקבע כי הרוכש דירה, ומוכר את דירתו הישנה בתוך 18 חודשים, זכאי לתשלום מס מופחת. בפועל, קבלת דירה מקבלן אורכת יותר מ-18 חודשים מיום רכישתה, ורבים נאלצים לשלם מס מלא.
       
       רצוני לשאול:
       
       1. מה היתה תכלית התיקון האמור?
       
       2. האם נותן משרדך אפשרות לתשלום מס מופחת לרוכש דירה מקבלן שטרם קיבלה לאחר 18 חודשים?
       
       3. האם ייזום משרדך תיקון לחוק ברוח זו?

שר האוצר בנימין נתניהו:
       
       1. במקביל להפחתת מס רכוש על קרקע ל-0% ולמימון הפחתה זו הוטל מס מכירה על מכירת מקרקעין והוגדלו שיעורי מס הרכישה המוטלים על רכישת מקרקעין.
       
       עם זאת, הוחלט שהשיעורים הנמוכים ימשיכו לחול על רכישת דירת מגורים שהיא דירתו היחידה של הרוכש או שהיא דירה חלופית לדירה שמכר או לדירה שהוא עתיד למכור בתוך 18 חודשים מיום רכישת הדירה החדשה. בעקבות ההקלה, רוכש דירת מגורים למגוריו הפרטיים נהנה ממס רכישה מופחת, בעוד הרוכש דירת מגורים להשקעה משלם מס רכישה גבוה יותר. אני לא בטוח שאני מבין מה כתוב פה. זה ייקח לי רגע להבין את זה. זאת שאלה מס' 1. 
       
       2. הגדרת "דירת מגורים" בסעיף כוללת גם דירה שטרם הסתיימה בנייתה, אם יש עמה התחייבות מצד המוכר לסיום הבנייה – כלומר, אם זאת דירה הנרכשת מקבלן. קביעה זו מחילה על רוכש דירה כאמור הן את ההקלה במדרגות מס רכישה והן את המגבלה הקבועה בסעיף. כלומר, בהתאם להוראות החוק כפי שהוא נוסח היום, אין אפשרות להקל עם רוכשי דירות מקבלן.
       
       3. בתיקון 55 לחוק מיסוי מקרקעין, שהתקבל השנה בכנסת, תוקן הסעיף בצורה הבאה: 1. התקופה של 18 חודשים הוארכה ל-24 חודשים; 2. ברכישת דירה מקבלן תיחשב הדירה הנרכשת כדירה חלופית וההקלה במדרגות מס רכישה תחול אם נמכרה הדירה המקורית בתום 12 חודשים מהמועד שבו היה הרוכש אמור לקבל את החזקה בדירה. אם היה עיכוב במסירת החזקה בדירה שלא באשמתו של הרוכש – מהמועד שבו נמסרה לו החזקה.
       
       קביעה זו תאפשר את מתן ההקלה במס רכישה גם כשמועד מסירת החזקה בדירה שבנייתה טרם הסתיימה הוא לאחר שחלפו 24 חודשים מיום רכישתה.	
       
היו"ר ראובן ריבלין:
       
       חבר הכנסת דורון, האם יש שאלה נוספת. 
       
חמי דורון (שינוי):
       
       מתי ייכנס התיקון לתוקף?
       
שר האוצר בנימין נתניהו:
       
       תיקון מס' 55 לחוק מיסוי מקרקעין התקבל השנה, אני לא יודע מתי. לא כתוב מתי. אני צריך לבדוק את זה ב"דברי הכנסת". 
       
היו"ר ראובן ריבלין:
       
       תודה רבה לחבר הכנסת דורון. 
       
       כבוד השר ישיב על שאילתא מס' 1738, של חבר הכנסת אבשלום וילן, לפרוטוקול.
       
1738. הגירעון בקרנות הפנסיה
       
חבר הכנסת אבשלום וילן שאל את שר האוצר
       ביום י"א בתמוז התשס"ד (30 ביוני 2004):
       
       הפער בין הנתונים המדווחים בתקשורת על-ידי קרנות הפנסיה לאלו שמסר משרדך על היקף הגירעון בקרנות הפנסיה מגיע לעשרות מיליארדי שקלים.
       
       רצוני לשאול:
       
       1. מה הוא היקף הגירעון בקרנות, וכיצד הוא נבדק?
       
       2. מנין נובע הפער בהערכות?
       
       3. כיצד יטופל גירעון זה כדי להבטיח את עתיד העובדים?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       בקרנות הפנסיה הוותיקות הגירעוניות נצבר במהלך השנים גירעון אקטוארי, שמשמעותו שהנכסים שנצברו בקרנות הגירעוניות לא יספיקו לשם עמידה בהתחייבויות כלפי עמיתי הקרנות. קרנות הפנסיה נהגו לאמוד את ההתחייבויות לפי הנחת ריבית היוון שנתית בשיעור של 5.57%, שהתבססה על תשואת איגרות-חוב המיועדות שהונפקו ויונפקו לקרן. תחת ההנחה האמורה, סך הגירעונות של הקרנות הוותיקות נאמד ב-60 מיליארד ש"ח נכון לסוף שנת 2002. מתוך זה כ-40 מיליארד ש"ח בגין קרן "מבטחים", מוסד לביטוח סוציאלי של העובדים, קרן "מקפת" - מרכז לפנסיה ותגמולים, אגודה שיתופית בע"מ וקרן הגמלאות המרכזית של עובדי ההסתדרות בע"מ. 
       
       מאחר שהנחת ריבית היוון שנתית בשיעור של 5.57% אינה משקפת את המציאות, שכן לא ניתן להניח קבלת תשואה על גירעון, נדרשו הקרנות לבצע חישוב נוסף לפי ריבית השוק המקובלת בשיעור של 4% והמשקפת נכון יותר את התשואה הצפויה על הנכסים. תחת הנחה זו נאמד סך הגירעונות האקטואריים של קרנות הפנסיה ב-110 מיליארד ש"ח נכון לסוף שנת 2002. 
       
       לנוכח הגירעונות האקטואריים האמורים החליטה הממשלה על גיבוש תוכנית הבראה שוויונית, אחידה, ברורה ומפורטת לקרנות הגירעוניות. במסגרת התוכנית יינתן סיוע ממשלתי בהיקפים כספיים חסרי תקדים, כדי לאפשר לקרנות הגירעוניות להעניק זכויות פנסיה גבוהות ככל שניתן, הגבוהות בהרבה מהזכויות שיש ביכולתן לתת באמצעות נכסיהן, נוכח הגירעונות הנוכחיים. הסיוע הממשלתי ועקרונות תוכנית ההבראה עוגנו במסגרת חוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004), התשס"ג-2003. 
       
       עיקרי ההסדר כללו בין היתר: מינוי מנהלים מיוחדים שהחליפו את ההנהלות הקיימות של הקרנות; סיוע ממשלתי - החוק מחייב את הממשלה להעביר לקרנות הוותיקות, שעליהן חל ההסדר, סיוע כספי בסך של 78.3 מיליארד ש"ח, במונחי ינואר 2003. הסכום האמור צמוד למדד ונושא ריבית שנתית ריאלית של 4%. לסכום האמור יש לצרף סיוע ממשלתי נוסף בסך של עד 15 מיליארד ש"ח, שמטרתו הגנה על עמיתי קרנות הפנסיה הוותיקות מפני סיכוני תנודתיות בתשואה, לפי אמות מידה שתקבע ועדה ציבורית שתוקם לצורך זה; קביעת תקנון אחיד בכלל קרנות הפנסיה שבהסדר - עקרונות התקנון האחיד נקבעו בפירוט ניכר בחוק עצמו והם כוללים בין היתר שיטת חישוב אחידה לזכויות הפנסיה של העמיתים. עוד נקבע, כי בתקנון האחיד ייכלל מנגנון איזון אקטוארי, שיבטיח כי הקרן לא תיקלע שוב לגירעון אקטוארי מחד גיסא, וכי אם ייווצר בה עודף אקטוארי, לרבות עודף שייווצר לנוכח העברת הכספים מהממשלה, הוא יחולק בין עמיתי הקרן, מאידך גיסא. 
       
       לאחר ביצוע הצעדים האמורים, לרבות החלפת התקנונים הקיימים בתקנון האחיד, נותר פער של כ-80 מיליארד ש"ח בין התחייבויות הקרנות לבין הנכסים. כנגד הפער האמור עומדת התחייבות ממשלתית להזרים סכום זה לטובת המבוטחים והפנסיונרים בקרנות, ובכך להופכן לקרנות מאוזנות אקטוארית, המסוגלות לשלם פנסיה לכל המבוטחים והפנסיונרים. כל תמורה נוספת שיצליחו המנהלים המיוחדים להפיק לטובת הקרנות, לא תועבר לקופת המדינה, אלא תופנה אך ורק להגדלת זכויות הפנסיה למבוטחים ולפנסיונרים באמצעות מנגנון איזון אקטוארי הקבוע בתקנון האחיד. 

היו"ר ראובן ריבלין:
       
       שאילתא מס' 1739, של חבר הכנסת אבשלום וילן - לפרוטוקול.

1739. הדיווחים בדבר הקיצוצים הצפויים בתקציב
       
חבר הכנסת אבשלום וילן שאל את שר האוצר
       ביום י"א בתמוז התשס"ד (30 ביוני 2004):
       
       למרות ההודעות בתקשורת בדבר יציאה מהמיתון, גידול מעל למצופה בהכנסות ממסים, והלנת משכורתם של עובדי הרשויות, אנו מדווחים על כוונה להמשיך בקיצוצים בתקציבי החינוך, הבריאות והרווחה.
       
       רצוני לשאול:
       
       1. האם הדיווחים נכונים?
       
       2. אם כן – כיצד מסתדרים נתוני הצמיחה עם ההחלטה לקיצוצים נוספים בשירותים לאזרח?
       
        3. מתי יובא התקציב לעיון חברי הכנסת?

תשובת שר האוצר בנימין נתניהו:
(לא נקראה, נמסרה לפרוטוקול)
       
       התקציב המקורי ברוטו כולל אשראי לשנת 2005 גדל בשיעור של 1% בהשוואה לתקציב המקורי של שנת 2004. מסגרת התקציב הוגבלה לשיעור המקסימלי המותר על-פי חוק מגבלת הגירעון, הקובע כי ההוצאה הממשלתית בשנת תקציב לא תגדל בשיעור ריאלי הגבוה מ-1% בהשוואה לתקציב השנה הקודמת. הצריכה האזרחית, הצריכה הביטחונית ותשלומי העברה והתמיכות גדלו ב-1.1%, 1.3% ו-5.6% בהתאמה.
       
       גידול ריאלי זה הוביל לגידול ריאלי מקביל בתקציבי החינוך, הבריאות והרווחה בשנת 2005 בהשוואה לתקציב המקורי של שנת 2004. לכן, הטענה שחל קיצוץ במשרדים האמורים ביחס לתקציב השנה הקודמת, איננה נכונה.

היו"ר ראובן ריבלין:
       
       שאילתא מס' 1753, של חבר הכנסת משה כחלון - לפרוטוקול.
       

1753. קליטת עובדים יוצאי אתיופיה בשירות המדינה
       
חבר הכנסת משה כחלון שאל את שר האוצר
        ביום י' באב התשס"ד (28 ביולי 2004):
       
       הוועדה הציבורית שהוקמה בשנת 1996 בראשות הנשיא יצחק נבון החליטה על קליטתם של 55 עובדים במשרות שונות בשירות המדינה. 
       
       רצוני לשאול:
       
       1. האם ההחלטה מיושמת?
       
       2. כמה תפקידים במגזר הציבורי ממלאים היום בני העדה האתיופית?
       
       3. מהי ההתפלגות בין משרדי הממשלה?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1-2. ההחלטה מיושמת. כיום מועסקים בשירות המדינה 467 עובדים ילידי אתיופיה.
       
       3. מתוך סך כל העובדים - 375 עובדים מועסקים במסגרת מערכת הבריאות; 16 עובדים מועסקים במשרד הקליטה; 11 עובדים מועסקים בהנהלת בתי-המשפט; שמונה עובדים מועסקים באגף לשירותי הטיפול באדם. שאר העובדים מועסקים ביתר משרדי הממשלה בהתפלגות של בין עובד אחד ועד חמישה עובדים.
       
היו"ר ראובן ריבלין:
       
       שאילתא מס' 1765, של חבר הכנסת וסגן שר האוצר לשעבר יצחק כהן, בנושא בנק השקעות פועלים שוקי הון. כבוד השר, בבקשה.

1765. בנק ההשקעות פועלים שוקי הון 
       
חבר הכנסת יצחק כהן שאל את שר האוצר
       ביום י"ח בתמוז התשס"ד (7 ביולי 2004):
       
       פורסם, כי לאחרונה החליט ראש מינהלת קרנות הפנסיה להשעות את המשך העסקת בנק ההשקעות פועלים שוקי הון כבנק השקעות המלווה את תהליך מכירת שלוש קרנות הפנסיה הגדולות, "מבטחים" "מיטיבית" ו"מקפת", וזאת בשל פרסום פרטים מהמכרז שהיה אמור להתפרסם למחרת. 
       
       רצוני לשאול:
       
       1. האם הידיעה נכונה? 
       
       2. אם כן – האם ההשעיה בתוקף?
       
       3. מי פרסם את הפרטים?
       
       4. האם פורסם המכרז, מה סעיפיו, ומי ניגש אליו?
       
שר האוצר בנימין נתניהו:
       
       מבירור שנערך עם עורך-דין ירון ארבל, יושב-ראש מינהלת הסדר קרנות הפנסיה, עולה כי לאור פרסומים בנוגע להליכי המכירה של קרנות הפנסיה החדשות, התעורר חשש לפגיעה בהליך המכירה ועל כן בוצעה השעיה של בנק פועלים שוקי הון אשר מלווה את הליך מכירת הקרנות.
       
       לאחר שעורך-דין ארבל קיים בירור עם נציגי בנק פועלים שוקי הון, ולנוכח העובדה שלא היה בפרסום האמור משום פגיעה בהליך המכירה, החליט עורך-דין ירון ארבל לבטל את ההשעיה, שנמשכה בפועל יום אחד בלבד.
       
       לגבי הליך המכירה, יצוין כי הוא נמצא באחריותם הבלעדית של המנהלים המיוחדים של קרנות הפנסיה הוותיקות המופקדים על ביצועו. מאז היתה מכירה.

היו"ר ראובן ריבלין:
       
       בבקשה, כבוד חבר הכנסת הנכבד יצחק כהן.
       
יצחק כהן (ש"ס):
       
       יחד עם הברכות שיש לי לגבי המכירה של קרנות הפנסיה החדשות ובחלק מהכסף - כיסוי גירעונות הקרנות הוותיקות, נודע לי אדוני, שתהליך המכירה היה יקר מאוד, כ-30 מיליון שקל. זאת אומרת, 10 מיליונים לקחו עורכי-הדין, 10 מיליונים לקח הבנק הזה, שהזכרנו את שמו כרגע, ו-10 מיליונים לקח הבנק המלווה, ה"דויטשה בנק". האם זה לא נראה לך סכום דמיוני, אדוני, כאשר כבר התנסינו במכירת קרן פנסיה חדשה של פועלי בניין, ולמעשה, כל המודל היה מוכן ויכולנו לקבל אותו כמעט בחינם. האם 30 מיליון שקל זה לא סכום אדיר, ענק, שכמובן יבוא בסופו של דבר על חשבון העמיתים?
       
שר האוצר בנימין נתניהו:
       
       אני לא יודע, אבל אם תרשה לי, אני אבדוק את זה עם המפקח על שוק ההון. זו שאלה מעניינת.
       
היו"ר ראובן ריבלין:
       
       תודה רבה. אני מבקש לשלוח לשר תזכורת לגבי שאילתא זאת ואתם תשיבו בכתב לחבר הכנסת.
       
       השר ישיב על שאילתה מס' 1800, של חבר הכנסת אבשלום וילן - לפרוטוקול.
       
1800. הוצאות פינוי ופיצוי המתנחלים בתקציב 2005
       
חבר הכנסת אבשלום וילן שאל את שר האוצר
       ביום כ"ה בתמוז התשס"ד (14 ביולי 2004):
       
       בריאיון ל"ידיעות אחרונות", צוטט החשב הכללי כאומר, כי בתקציב 2005 לא הובאו בחשבון הוצאות הפינוי והפיצוי להתנחלויות שמתוכננות להיות מפונות על-פי החלטת הממשלה.
       
       רצוני לשאול:
       
       1. האם הדברים נכונים?
       
       2. אם כן – מה הערכת הפיצוי למפונים, ומה מקורו?
       
       3. היכן יירשמו הפיצויים בחשבונאות הלאומית?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. דברי החשב הכללי היו נכונים למועד מתן הריאיון.
       
       2. הערכת כלל העלויות של יישום תוכנית ההתנתקות ובכלל זה העלויות הנובעות מחוק יישום תוכנית ההתנתקות, עלויות מערכת הביטחון ועלויות נוספות, מוערכות בכ-7 מיליארדי ש"ח, אשר אנו צופים שיתפרסו על פני השנים 2005-2006 וייתכן אף מעבר לזה.
       
       המקור הוא הגדלת יעד הגירעון ומגבלת ההוצאה במסגרת החוק, המאפשרים להגדיל את תקציב המדינה ב-2.2 מיליארדי ש"ח בשנת 2005 לצורך יישום תוכנית ההתנתקות.		
       
       3. תקציב ההתנתקות הוא ככל תקציב אחר ויירשם כהוצאה תקציבית בתקציב הממשלה, כמקובל.
       
היו"ר ראובן ריבלין:
       
       השר ישיב על שאילתא מס' 1802, של חבר הכנסת משולם נהרי - לפרוטוקול.
       
1802. מדיניות חברות האשראי לגבי ניצול נקודות
       
חבר הכנסת משולם נהרי שאל את שר האוצר
       ביום כ"ה בתמוז התשס"ד (14 ביולי 2004):
       
       בעבר אפשרו חברות האשראי, בעיקר "ישראכרט", ללקוחותיהן לרכוש בנקודות מוצרים מקטלוג מתנות. בשנים האחרונות בוטלו המתנות ויש הנחות במספר מצומצם של מוצרים, בעיקר בתחום הנופש. לציבור החרדי אין כמעט אפשרות לנצל את הנקודות. 
       
       רצוני לשאול:
       
       1. האם משרדך מפקח על תחום זה? 
       
       2. אם כן – כיצד יאופשר לקוחות חרדים לנצל את הנקודות שצברו?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       חברות האשראי הן תאגידי עזר של בנקים. כפועל יוצא מכך חלות עליהן סמכויות הפיקוח של המפקח על הבנקים.
       
       בראשית השנה הופץ חוזר לבנקים מטעם המפקח על הבנקים. החוזר מסדיר בין היתר את עניין "הנקודות". עם זאת, החוזר אינו עוסק בשאלות כגון מהן המתנות שייתנו חברות האשראי, קהל היעד למתנות אלו וכיוצא באלה, זאת מאחר שהמפקח אינו מתערב בעצם העמדת המתנות ובמאפייניהן.
       
       הפתרון הנכון, במקרה זה, הוא לפנות לחברות האשראי עצמן.		
       		
היו"ר ראובן ריבלין:
       
       שאילתא מס' 1823, של חבר הכנסת משה גפני - תקציב בתי-הדין הרבניים.

1823. תקציב בתי-הדין הרבניים
       
חבר הכנסת משה גפני שאל את שר האוצר
       ביום כ"ה בתמוז התשס"ד (14 ביולי 2004):
       
       תקציב בתי-הדין הרבניים קוצץ משנת 2002 ב-38.75%, לעומת תקציב בתי-המשפט שגדל בתקופה זו ב-5.92%. עיקר הקיצוץ בוצע בתקציב 2004, במעבר של בתי-הדין הרבניים מהמשרד לענייני דתות למשרד המשפטים.
       
       רצוני לשאול:
       
       1. כיצד מתיישב קיצוץ זה עם ההתחייבות שבתי-הדין הרבניים לא ייפגעו מהמעבר למשרד המשפטים?
       
       2. מה ייעשה בנדון?
       
שר האוצר בנימין נתניהו:

       תקציבי הקניות של הנהלת בתי המשפט ובתי-הדין הרבניים הופחתו ב-32.5% במעבר משנת 2003 לשנת 2004, בהתאם להחלטות הממשלה לתקציב 2004.
       
       במהלך העברת תקציב בתי-הדין הרבניים ממשרד הדתות למשרד המשפטים לא הועבר התקציב במלואו, אולם טעות זו תוקנה במהלך שנת 2004.		
       
היו"ר ראובן ריבלין:
       
       בבקשה, חבר הכנסת גפני, שאלה נוספת.

משה גפני (דגל התורה):
       
       אדוני היושב-ראש, אדוני השר, תקציב בתי-המשפט ב-2002 היה 791 מיליון ושל בתי-הדין הרבניים היה 118 מיליון. בשנת 2003 תקציב בתי-המשפט היה מיליארד ו-38 מיליון, ותקציב בתי-הדין הרבניים היה 116 מיליון. בסופו של דבר, בהשוואה באחוזים תקציב בתי-המשפט גדל ב-5.92% ותקציב בתי-הדין הרבניים קטן ב-38.75%, אני צירפתי את הטבלה לשאילתא. נכון שחלק מהתקציב תוקן, כיוון שהשאילתא הוגשה מוקדם יותר, אבל נאמר לנו שכאשר בתי-הדין יעברו למשרד המשפטים, הם יהיו שווים לבתי-המשפט, ולכן צריך להעביר אותם לאותו משרד. זה נאמר גם במליאת הכנסת. מכיוון שאני ציפיתי שכך יהיה, בדקתי את שני התקציבים, ומתברר שבתי-המשפט מקבלים כל הזמן העדפה בתקציב ובתי-הדין לא. 
       
       יתירה מזו, אם נכנסים להיכל המשפט בבאר-שבע, רואים מה בנו שם. מגיעים לכוך של בתי-הדין הרבניים ואחרי זה באים בטעות למה אנשים לא מרוצים מבתי-הדין הרבניים. 
       
היו"ר ראובן ריבלין:
       
       זה לא המקום לשאילתא.

משה גפני (דגל התורה):
       
       אני שואל את שר האוצר: האם אתה מסכים לאפליה הבלתי מתקבלת על הדעת הזאת כאשר הולכים להכין עכשיו את תקציב 2006.
       
היו"ר ראובן ריבלין:
       
       שאלה טובה, השאלה אם שר האוצר יכול לענות עליה, כי הוא מחלק את התקציבים למשרדים ולא קובע את החלוקה בתוך המשרד.
       
משה גפני (דגל התורה):

	- - - 

היו"ר ראובן ריבלין:
       
       אם משרד המשפטים הפנה אותך אליו, אז פנית.
       
שר האוצר בנימין נתניהו:
       
       נאמר כאן בצדק, שאנחנו מבצעים את המדיניות במקרה הזה ולא קובעים אותה. אם יש לך ערעור על זה, אתה צריך לפנות לאינסטנציה אחרת שמטפלת בנושאים האלה. זה לא עבדך כאן אלא מי שמופקד על זה.

היו"ר ראובן ריבלין:
       
       תודה רבה. זו בהחלט הצעה לסדר-היום ואחר כך דיון בוועדה. האמצעי של שאילתא זה ברמה של מקרו-כלכלה.
       
       השר ישיב על שאילתא מס' 1923, של חבר הכנסת דוד טל - לפרוטוקול.

1923. הקפאת תקציב האשפוז לקשישים סיעודיים
       
חבר הכנסת דוד טל שאל את שר האוצר
       ביום ג' באב התשס"ד (21 ביולי 2004):
       
       פורסם, כי משרדך החליט להקפיא את תקציבי האשפוז הסיעודי לקשישים, דבר שעלול להותיר אלפי קשישים חסרי ישע ללא עזרה רפואית ולהביא לאובדן חיים.
       
       רצוני לשאול:
       
       1. האם הידיעה נכונה? 
       
       2. אם כן – מדוע הוחלט לנקוט צעד זה?
       
       3. מה ייעשה כדי לפתור בעיה זו?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       למרות הקיצוצים במשרדי הממשלה השונים, ניתנה בשנת 2004 תוספת של 600 קודים בתקציב הקודים הסיעודיים.
       
       בשנת התקציב 2005 ניתנו עוד 1,100 קודים, מעבר לאלו שניתנו בסך הכול בשנת 2004.
       
       על-פי הערכות משרד הבריאות, התוספת אמורה לצמצם במידה ניכרת את תור הממתינים ובכך לשפר את מצבם של הקשישים.
       
היו"ר ראובן ריבלין:
       
       שאילתא מס' 1924, של חבר הכנסת יאיר פרץ - לפרוטוקול.
       
1924. תקציב בתי-הדין הרבניים
       
חבר הכנסת יאיר פרץ שאל את שר האוצר
       ביום ג' באב התשס"ד (21 ביולי 2004):
       
       פורסם, כי תקציב בתי-הדין הרבניים קוצץ משנת 2002 ב-38.75%, וכי תקציב בתי-המשפט גדל בכ-6%.
       
       רצוני לשאול:
       
       1. האם הידיעות נכונות?
       
       2. אם כן – מדוע, ומי קבע את התקציבים האלה?
       
       3. מה היה תקציב בתי-המשפט בכל אחת מהשנים 2000-2004? 
       
       4. מה היה תקציב בתי-הדין הרבניים באותן השנים?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1-2. תקציבי הקניות של הנהלת בתי-המשפט ובתי-הדין הרבניים הופחתו ב-32.5% במעבר משנת 2003 לשנת 2004, בהתאם להחלטות הממשלה לתקציב 2004.
       
       במהלך העברת תקציב בתי-הדין הרבניים ממשרד הדתות למשרד המשפטים לא הועבר התקציב במלואו, אולם טעות זו תוקנה במהלך שנת 2004.
       
       3-4. שנת 2000: תקציב בתי-משפט - מקורי: 696,696; על שינוייו - 639,630; תקציב בתי-דין רבניים - מקורי: 93,896; על שינוייו - 106,252. שנת 2001: תקציב בתי-משפט - מקורי: 753,302; על שינוייו - 858,737; תקציב בתי-דין רבניים - מקורי: 103,326; על שינוייו: 117,189. שנת 2002: תקציב בתי-משפט - מקורי: 791,181; על שינוייו - 919,929; תקציב בתי-דין רבניים - מקורי: 118,630; על שינוייו - 126,443. שנת 2003: תקציב בתי-משפט - מקורי: 926,843; על שינוייו: 986,009; תקציב בתי-דין רבניים - מקורי: 116,696; על שינוייו - 134,804. שנת 2004 - תקציב בתי-משפט - מקורי: 862,916; על שינוייו: 954,634; תקציב בתי-דין רבניים - מקורי: 74,472; על שינוייו - 113,652. הסכומים באלפי ש"ח. 
       
היו"ר ראובן ריבלין:
       
       שאילתא מס' 1947, של חבר הכנסת דניאל בנלולו - לפרוטוקול.

1947. עיכוב תרופות מצילות חיים במכס
       
חבר הכנסת דניאל בנלולו שאל את שר האוצר
       ביום י' באב התשס"ד (28 ביולי 2004):
       
       במשך חודשיים גייס חולה סרטן 54,000 שקלים עבור תרופה שאינה כלולה בסל הבריאות. כעת התרופה מעוכבת במכס בגלל מס שצריך לשלם עליה, בסך 10,000 שקלים.
       
       רצוני לשאול:
       
       1. מדוע גובה המדינה כספי מסים מחולים המייבאים תרופות באופן פרטי?
       
       2. מי מפקח על גביית מסים אלו, כדי לאפשר ביטולם במקרים חריגים? 
       
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       תרופות בייבוא אישי חייבות במע"מ. על-פי החוק אין אפשרות להעניק פטור ממע"מ בגין ייבוא תרופה.
       
היו"ר ראובן ריבלין:
       
       שאילתא של חבר הכנסת רן כהן, שמספרה 1996 - לפרוטוקול.
       
1996. יועצי תקשורת חיצוניים במשרד האוצר
       
חבר הכנסת רן כהן שאל את שר האוצר
       ביום י"ז באב התשס"ד (4 באוגוסט 2004):
       
       פורסם ב"ידיעות אחרונות" (21 ביוני 2004), כי במשרד האוצר מועסקים ארבעה יועצי תקשורת חיצוניים, נוסף על הדובר.
       
       רצוני לשאול:
       
       1. האם הידיעה נכונה? 
       
       2. אם כן – מה העלות הכוללת של העסקת ארבעת היועצים?
       
       3. מה תקופת ההתקשרות עם היועצים?
       
       4. מדוע יש צורך ביועצים חיצוניים אלה?
       
       5. האם מחויב המשרד כלפי היועצים בהתחייבויות שאינן שכר?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1-3. במשרד האוצר הועסק רוני רימון ששימש יועץ אסטרטגי לצוות בראשות בכר ליישום הרפורמה בשוק ההון, במחצית השנייה של שנת 2004. עלות העסקתו עד 30,000 ש"ח לחודש, כולל מע"מ, לפי תעריף יועצים לשעת עבודה. 
       
       משרד גליקמן-נטלר-סמסונוב משמש יועץ אסטרטגי-תקשורתי להנהלת רשות המסים, המלווה את איחוד אגפי המסים.
       
       חברת נכסים מ.י., המשמשת זרועה של המדינה בהפרטת הבנקים שבהסדר, בחרה בהליך תחרותי מסודר את משרד גליקמן-נטלר-סמסונוב להוביל את הצד השיווקי של פרויקט חלוקת מניות בנק לאומי לציבור. התשלום נעשה בתעריפים זולים מתעריפי החשב הכללי. התעריף נקבע במכרז והוא דיפרנציאלי לפי רמת היועץ. היקף ההעסקה המקסימלי נקבע על 925 שעות חודשיות. תקופת ההתקשרות נקבעה עד לסיומו של הפרויקט - כשנתיים. בימים אלו הוקפא הפרויקט בשל החלטת ראש הממשלה להעדיף דרך מכירה אחרת ולכן ההתקשרות הוקפאה. 
       
       4. יש צורך ביועצים חיצוניים אלה לשם ליווי אסטרטגי ותקשורתי של מהלכים כלכליים ורפורמות מבניות שיוזם ומוביל משרד האוצר.
       
       5. בהתאם להוראת הסכם ההתקשרות, מעביר משרד האוצר ליועץ התקשורת החיצוני תמורה כספית עבור השירותים המוגדרים באותו הסכם.
      
היו"ר ראובן ריבלין:
       
       שאילתא מס' 2077, של חבר הכנסת דני יתום, בנושא הפרטת התעשייה הצבאית.
       
2077. הפרטת התעשייה הצבאית
       
חבר הכנסת דני יתום שאל את שר האוצר
       ביום ה' בחשוון התשס"ה (20 באוקטובר 2004):
       
       לאחרונה התפרסמו בתקשורת כתבות על כוונת האוצר להפריט את התעשייה הצבאית. מתוך הכתבות ניתן להבין, כי הנחית את רשות החברות להכין הצעת הפרטה לוועדת שרים לענייני חקיקה, זאת בניגוד לסיכומים שסיכמו התעשייה הצבאית, האוצר ומשרד הביטחון ב-2002, הכוללים הסכם קיבוצי עד סוף 2006 הכולל שקט תעשייתי. 
       
       רצוני לשאול:
       
       1. האם הפרסומים נכונים?
       
       2. אם כן – מדוע ההסכמים עם העובדים אינם מקוימים?
       
שר האוצר בנימין נתניהו:
       
       1. בנובמבר 2001 הגישה ועדה בין-משרדית לבחינת מצבה ועתידה של התעשייה הצבאית את מסקנותיה. המלצתה העיקרית היתה הפרטה מלאה של התע"ש, תוך יצירת שיתוף פעולה בנושאים מסוימים עם חברת רפא"ל. המלצות הוועדה הבין-משרדית אומצו על-ידי הממשלה בתאריך 30 ביולי 2002.
       
       בעקבות הסכמה עם שר הביטחון, הנחיתי את רשות החברות הממשלתיות להכין הצעת הפרטה לתע"ש, אשר תועלה בקרוב לדיון בוועדת השרים לענייני הפרטה. אני יכול להגיד לך, שעיקרה הוא חלוקה של תע"ש. חלק יופרט וחלק יצורף לרפא"ל, מתוך הנחה שתע"ש מקיימת תוכנית הבראה. אם היא לא תקיים תוכנית הבראה, ואנחנו מוכנים לתת כסף לזה, או תוכנית היחלצות, זו לא תוכנית הבראה, אנחנו נצטרך לשקול צעדים אחרים, יותר אפקטיביים.
       
       2. בהסכם הקיבוצי של החברה מיום 22 בדצמבר 2002 אין מגבלה כלשהי של הפרטת החברה, ולכן אין בהליך זה משום הפרת הסכמים עם העובדים.
       
היו"ר ראובן ריבלין:
       
       חבר הכנסת יתום, שאלה נוספת, בבקשה. באופן יוצא דופן אאפשר גם לחבר הכנסת עמרי שרון, ששאל שאלה כזאת בעל-פה ולא היה פה מי שישיב. אדוני ישיב על שתי השאלות.

דני יתום (העבודה - מימד - עם אחד):
       
       מתוך דברים שנאמרו לי, למדתי שאף שאתה, אדוני שר האוצר, מציין שבהסכם הקיבוצי לא מצוין דבר שעלול להגביל את הפרטת תע"ש - למדתי שיש הסכם בין העובדים לבין האוצר לבין משרד הביטחון, שההסכם הקיבוצי הזה יישאר תקף עד 2006. ועכשיו אחת משתיים: האם הוא יישאר תקף עד 2006 למרות ההפרטה, ואם הוא לא יישאר תקף למרות ההפרטה, איך מקיימים את ההסכם עם העובדים כך שההסכם הקיבוצי לא ייפגע?
       
היו"ר ראובן ריבלין:
       
       זו שאלה טובה, אם כי אנחנו כבר כמעט ב-2006. חבר הכנסת שרון, בבקשה.
       
עמרי שרון (הליכוד):
       
       אדוני השר, אדוני היושב-ראש, סוכם שיועבר סכום כסף לתע"ש והועבר חלק ממנו. היות שעבר רק חלק ממנו, זה מציב את תע"ש ב-1 בחודש בלי תשלום לגמלאים ועם מגבלה קשה על תשלום משכורות לעובדים. השאלה: אם העברת הסכומים האלה כל פעם בפרוסות דקות ואי-הגעה להסדר מסודר היא לא בעייתית ולא תאפשר את ההפרטה ולא את הפתרון של הבעיה?
       
היו"ר ראובן ריבלין:
       
       תודה רבה על השאלה. כבוד השר ישיב על שתי השאלות.
       
שר האוצר בנימין נתניהו:
       
       לשאלה האחרונה תחילה ואחר כך לשאלה הראשונה. אכן זה משולם במנות, כי ההתנסות שלנו היא קשה, בלשון המעטה. השקענו קרוב ל-9 מיליארדי שקל בעשר השנים האחרונות ומיליארד שקל בשנה האחרונה. "שפכנו" את זה לתוך תע"ש, והחברה ממשיכה להפסיד בגוף העיקרי שלה. היא מדממת, והרבה מאוד כספי ציבור, כספים ממשלתיים, מושקעים לתוך הבור ללא תחתית הזה. אנחנו אמרנו: עד כאן. אי-אפשר להמשיך כך. נשקיע עוד 10 מיליארדי שקל? 10 מיליארדי שקל זה רק בעשר שנים; להערכתי, ב-20 שנה זה מתקרב ל-20, או ל-15, אינני יודע את הסכום המדויק. אלה סכומי עתק. ואנחנו אמרנו: אנחנו מוכנים לעשות צעדים להיחלצות, ושמנו שם כמה מאות מיליוני שקלים ואמרנו: יש לכסף הזה יעדי ביניים. אתה מבצע - אתה מקבל, זה מין "ייתנו - יקבלו" כזה. נכון. הייתי שמח, חבר הכנסת שרון, אם לא היתה בעיה כזו, שהיינו יכולים לדעת בוודאות שאנחנו שמים את  - כמה זה שם? 240 או 250 - - - 
       
עמרי שרון (הליכוד):
       
       270. 
       
שר האוצר בנימין נתניהו:
       
       270. אנחנו שמים את כל ה-270, זה עובד. אבל אין לי הביטחון הזה, ואני הוא זה שעמד על כך, והנחיתי כך גם את קובי הבר, לעבוד במנות על מנת להבטיח יישום. הקושי ביישום נובע ביסודו של דבר מהתנגדות העובדים. אני חייב להגיד את זה. ההנהלה הרי נלחצת מצד אחד על-ידי העובדים, ומצד שני, אני מקווה שהיא נלחצת על-ידינו, משום שאי-אפשר להמשיך כך. 
       
       עכשיו אתה שואל, חבר הכנסת יתום, לגבי ההסכם הקיבוצי. קיים הסכם קיבוצי, זה נכון, אבל אם אנחנו נצטרך - אני אומר את זה כאן ואמרתי את זה גם בוועדת החוץ והביטחון: הדבר שקודם בעיני זה הצלת החברה. כרגע החברה בסכנת התמוטטות. אם אני אחשוב שעל מנת להציל את החברה אני צריך לסטות מההסכם הקיבוצי, אני לא אהסס לומר זאת ולפעול בדרך הזאת, משום שצריך לשאול מה קודם למה. אם נקיים את ההסכם הקיבוצי, החברה נופלת? תודה רבה, מה עשינו? או - אני שם עוד מיליארד, עוד 2 מיליארדים, או שאני אומר: יש כאן יעד לאומי, או אפילו ציבורי, לא פחות חשוב ולפעמים יותר חשוב. אני לא יודע עדיין לאן נגיע, אבל שאלת אותי, נניח - האם יעלה על הדעת שאנחנו נשנה את זה, והתשובה היא – כן, עשינו את זה כבר, בשנתיים האחרונות, בלית ברירה, כשעמדנו בפני קטסטרופה כלכלית ברמה הלאומית, עשינו את זה. עשינו את זה בשטחים אחרים, ואם נצטרך, נעשה את זה כאן. אני לא יכול להגיד לך ברגע זה אם נצטרך. 
       
היו"ר ראובן ריבלין:
       
       תודה רבה לכבוד השר. 
       
2097. קיצוצים בתקציב ההשכלה הגבוהה
       
חברת הכנסת גילה פינקלשטיין שאלה את שר האוצר
       ביום י"ב בחשוון התשס"ה (27 באוקטובר 2004):
       
       שנת הלימודים האקדמית התשס"ה נפתחה בצל קשיים כלכליים כבדים למרות הבטחות משרדך לתקצוב הולם של ההשכלה הגבוהה, ואף לוותה בשביתת הסטודנטים במכללות.
       
       רצוני לשאול:
       
       1. האם אכן קוצץ תקציב ההשכלה הגבוהה בשנה האחרונה? 
       
       2. אם כן – כיצד זה מתיישב עם התחייבויות תקציביות קודמות של משרדך?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       תקציב ההשכלה הגבוהה לא קוצץ בשנה האחרונה, והיה גבוה בשנת 2005 מתקציב ההשכלה הגבוהה בשנת 2004. 
       
       החל משנת הלימודים התשס"ב הופחת שכר הלימוד ב-23%. הסקטור היחיד שקיבל תוספות בצורה עקבית בשלוש השנים האחרונות וקיבל תוספת גם בשנת 2005 הוא סקטור הסטודנטים, זאת חרף הקיצוצים בשאר הוצאות הממשלה ומשרדי הממשלה.
       
היו"ר ראובן ריבלין:
       
       השר ישיב על שאילתא מס' 2217, של חבר הכנסת דני יתום, בעניין ביטול אזור סחר חופשי באילת. נדמה לי שזה כבר לא אקטואלי. 
       
שר האוצר בנימין נתניהו:
       
       המציאות ביטלה את זה. 
       
היו"ר ראובן ריבלין:
       
       כן, המציאות ביטלה. הממשלה חזרה בה מכוונתה בחוק ההסדרים, לכן, מובן שה - - - 
       
דני יתום (העבודה - מימד - עם אחד):
       
       השאילתא מ-2004. 
       
היו"ר ראובן ריבלין:
       
       השאילתא בטלה. חיוניותה - בטלה. תודה רבה. 
       
2118. תקציב האבטחה של ראש הממשלה לשעבר אהוד ברק
       
חבר הכנסת אורי אריאל שאל את שר האוצר
       ביום י"ב בחשוון התשס"ה (27 באוקטובר 2004):
       
       ב"הארץ" (19 באוקטובר 2004) פורסם, כי לנוכח הנחיות השב"כ, יוגדל תקציב האבטחה של ראש הממשלה לשעבר אהוד ברק בחצי מיליון ש"ח. כך יגיע תקציב לשכתו ל-3.228 מיליוני ש"ח.
       
       רצוני לשאול:
       
       1. האם זה נכון?
       
       2. האם יש תקרה לעלויות לשכות של ראשי ממשלה לשעבר, ואם כן – מה היא?
       
       3. האם מר ברק משתתף בעלויות כלשהן?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. תקציב האבטחה גדל.
       
       2. אין תקרה. דרישות האבטחה נקבעות על-ידי השב"כ ומשולמות מתקציב משרד ראש הממשלה.
       
       3. לא. זהו תקציב שנקבע על-ידי השב"כ ואין לראש הממשלה לשעבר שיקול דעת לגביו.

       
2119. השפעת הקיצוץ במגזר הציבורי 
       
חבר הכנסת רומן ברונפמן שאל את שר האוצר
       ביום י"ב בחשוון התשס"ה (27 באוקטובר 2004):
       
       שר האוצר מוביל קו של קיצוץ עמוק במגזר הציבורי. אולם, אזרחים מחכים בתורים ארוכים, בטלפון ובמשרדי ממשלה, לטיפול בפניותיהם.
       
       רצוני לשאול:
       
       1. האם נעשה חישוב של כמה שעות/ימי עבודה יאבדו למשק מכך שאזרחים מחכים בתורים ארוכים, פיזית ובטלפון?
       
       2. האם המשרד נותן את דעתו להקטנת אובדן שעות/ימי עבודה אלו, ואם כן – כיצד?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       הממשלה החליטה על נקיטת צעדים לייעול המגזר הציבורי, ביניהם הקטנת ההוצאות וצמצום בכוח-האדם. 
       
       במסגרת ההתייעלות מושם דגש רב בשיפור שירותי הממשלה לאזרח, ואגף החשב הכללי במשרד האוצר, יחד עם המשרדים הרלוונטיים, פיתח את מיזם ממשל זמין. כך ניתן היום לקבל מידע רב דרך אתרי האינטרנט של משרדי הממשלה השונים בלי צורך לעמוד בתורים.
       
       בנוסף, הוקם אתר האינטרנט שוה"ם – שירות ותשתית התשלומים הממשלתיים, שבו מרוכזים כל האגרות, הדוחות, הרשיונות, הקנסות שניתן לשלם ו/או להגיש דרך האינטרנט, ללא כל צורך לבזבז זמן על עמידה בתורים. יש כוונה להוסיף בעתיד שירותים אחרים לאתר זה.
       
2141. פיצויים מגרמניה ליהודים יוצאי לוב
       
חברת הכנסת נעמי בלומנטל שאלה את שר האוצר
        ביום כ"ו באדר ב' התשס"ה (6 באפריל 2005):
       
       יהדות לוב סבלה רבות בגין פשעי הנאצים ועוזריהם בתקופת מלחמת העולם השנייה.
       
       רצוני לשאול:
       
       1. האם יפעל משרדך לכך שיפוצו נפגעים יוצאי לוב?
       
       2. אם כן – כיצד, ואם לא – מדוע?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       הצעת חוק פרטית העוסקת בנושא עברה קריאה טרומית. עלותה של הצעת החוק, על-פי אומדני מרכז מחקר ומידע של הכנסת, נעה בין 3 מיליארדי ש"ח ל-11 מיליארד ש"ח, תלוי במספר האנשים שיגישו תביעות ויימצאו זכאים.
       
       מדובר בבעיה שאי-אפשר להתעלם ממנה. לאור העלויות הכבדות של הצעת החוק, יש להביא סוגיה זו ולקיים דיון במסגרת סדרי העדיפויות של המדיניות החברתית-הכלכלית של הממשלה. 
       
2204. השוואת הבלו על הסולר והבנזין
       
חבר הכנסת רומן ברונפמן שאל את שר האוצר
       ביום ד' בכסליו התשס"ה (17 בנובמבר 2004):
       
       הבלו על הסולר יקר בכ-15% מהבלו על הבנזין. שר האוצר הצהיר על כוונתו לפעול להשוואת הבלו על הסולר לזה על הבנזין, כפי שנהוג באירופה.
       
       רצוני לשאול:
       
       1. היכן עומדת התוכנית, וכיצד היא תמומש?
       
       2. מה פרטי התוכנית?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       הבלו על בנזין הוא כ-2.2 ש"ח לליטר ואילו הבלו על סולר הוא כ-0.68 ש"ח לליטר. במצב הנוכחי הבלו על בנזין גבוה פי-שלושה מהבלו על סולר. פער מיסוי זה יוצר עיוות כלכלי מאחר שקיים פער ניכר במחיר היחסי של דלקים המשמשים למטרות זהות. במדינות האיחוד האירופי הבלו על בנזין יקר בממוצע בכ-30% בלבד מהבלו על הסולר, זאת לאור העובדה שהשימושים דומים וההבדלים בנזקים כתוצאה מפליטות מזהמים ונזקי תשתית זניחים.
       
       אשר על כן, ועדת הכספים אישרה בראשית ינואר העלאה מדורגת של המס על הסולר עד להשוואתו עם הבנזין ב-2009.
       
       במקביל, יינתנו החזרי מס חלקיים לקבוצות משתמשים, כמו למשל תעשייה, מובילים, מוניות.
       		

2205. פרסום שמו של חבר כנסת החשוד בניסיון להבריח סיגריות
       
חבר הכנסת יצחק וקנין שאל את שר האוצר
       ביום ד' בכסליו התשס"ה (17 בנובמבר 2004):
       
       "מעריב" ו"ידיעות אחרונות" פרסמו לא מכבר שם של חבר כנסת החשוד בניסיון להבריח סיגריות. 
       
       רצוני לשאול:
       
       1. האם נבדק כיצד הגיע המקרה לידיעת שני העיתונים מייד לאחר האירוע?
       
        2. אם כן – מה העלתה הבדיקה, ואם לא – האם ייבדק הנושא?
       
       3. כיצד יימנע פרסום שמות חשודים במקרים דומים בעתיד?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1-2. מבדיקה שנערכה עולה, כי מייד לאחר האירוע הנחה מנהל בית המכס בנתב"ג את עובדי אולם הנוסעים לא למסור כל מידע בעניין לאיש. עם זאת, האירוע התרחש במקום ציבורי, שבו נמצאים נוסעים ועובדים של מכלול נותני השירותים במקום. הסתבר כי חבר הכנסת, בנסותו למחות על עיכובו, עורר מהומה שמשכה את תשומת לבם של רבים מהנוסעים שנכחו במקום.
       
       3. עובדי המכס מנועים על-פי חוק מלמסור כל מידע על זהות נוסעים החשודים בהברחה.
       
2223. סמכות למינוי דירקטורים 
       
חבר הכנסת דוד אזולאי שאל את שר האוצר
        ביום ג' בטבת התשס"ה (15 בדצמבר 2004):
       
       פורסם, כי מבקר המדינה מציע להוציא את הסמכות למינוי דירקטורים מידי השרים ולהקים מעין "מאגר דירקטורים". 
       
       רצוני לשאול:
       
       1. האם יקודמו חקיקה או תקנות ברוח המלצת המבקר?
       
       2. האם אין חשש שמינויים אחרים ימונו בידי השרים?
       
       3. האם כיום יש כללים ברורים לשרים בכל הקשור למינויים?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. לאחרונה הוגש לי דוח העוסק בדרך מינוי דירקטורים, שהוכן על-ידי הוועדה המייעצת לרשות החברות הממשלתיות. הנושא נמצא בבדיקה.
       
       2. לא ברור באילו מינויים מדובר.
       
       3. הכללים המחייבים באשר למינוי דירקטורים בחברות הממשלתיות קבועים בפרק ג' לחוק החברות הממשלתיות, התשל"ה-1975, ובהנחיות היועץ המשפטי לממשלה.		
       		
2224. רכישת דירות על-ידי תושבי חוץ
       
חבר הכנסת מאיר פרוש שאל את שר האוצר
       ביום ד' בכסליו התשס"ה (17 בנובמבר 2004):
       
        יהודי העולם המוגדרים כתושבי חוץ-לארץ אינם זכאים להטבות במס הניתנות לתושבי ישראל, דבר המקטין משמעותית את מספר הרכישות בנדל"ן על-ידי יהודי העולם.
       
       רצוני לשאול:
       
       1. האם ההוראות הקיימות אינן סותרות את אמנות המס, והאם הן ישונו?
       
       2. האם יש אומדן על היקף אי-גביית המס כתוצאה משינוי ההוראות ביחס להפסדים מהקטנת העסקאות בארץ עקב ההוראות המחמירות?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. ככלל, כדי לעודד השקעות בארץ, תושבי חוץ זכאים להטבות מס רבות, כמו פטור על רווחי הון בבורסה ופטור על ריבית בפיקדונות, שלהן אינם זכאים תושבי ישראל.
       
       גם בתחום הנדל"ן זכאים תושבי חוץ להקלות רבות, בין השאר הם פטורים ממס שבח מקרקעין במכירת דירת מגורים, בדומה לפטור הניתן לתושבי ישראל.
       
       באשר למס רכישה, קובע סעיף 9(ג1א)(2) לחוק מיסוי מקרקעין (שבח, מכירה ורכישה), התשכ"ג-1963, הקלה לתושב ישראל הרוכש דירת מגורים יחידה. 
       
       על-פי הנחיות פנימיות שהוצאו על-ידי רשות המסים, הוחלה הקלת מס זו גם על תושבי מדינה זרה שעמה חתומה ישראל על אמנה למניעת מסי כפל.
       
       לאחרונה תוקן הסעיף כך שבוטלה הדרישה לתושבות ישראלית לעניין הזכאות להקלה זו במס רכישה, כך שהיום יחיד תושב חוץ זכאי להקלה האמורה במס רכישה כשם שתושב ישראל זכאי לה.
       	
       2. אין בידינו אומדן.
		
2252. השלכות שביתת הנמלים
       
חבר הכנסת עמרם מצנע שאל את שר האוצר
       ביום י"א בכסליו התשס"ה (24 בנובמבר 2004):
       
       חרף סיום השביתה בנמלים, אלפי מכולות מונחות ברציפי הנמלים, אוניות רבות ממתינות מחוץ לנמלים, דבר המייקר את ההובלה לאירופה בכ-70%. במקביל נשמעות קריאות להשבתה נוספת בפברואר 2005.
       
       רצוני לשאול:
       
       1. האם המשא-ומתן על הרפורמה בנמלים נמשך?
       
       2. האם משרדך מציע פתרונות לפיצוי היצואנים על הנזק הרב שהוסב להם בזמן השביתה?
       
       3. אילו צעדים נוקט משרדך למניעת הישנותה של השביתה?

תשובת שר האוצר בנימין נתניהו:
(לא נקראה, נמסרה לפרוטוקול)
       
       משרד האוצר, ההסתדרות והעובדים הגיעו להסכמות בדבר הדרכים ליישום הרפורמה, באופן שבו המדינה תוכל לנהל את הנמלים ברמה כלכלית ותחרותית טובה, תוך שמירה על זכויות העובדים.
       
       לרשות המשתמשים שניזוקו מהשביתה הקודמת הועמד סכום לסיוע, בתיאום עם התאחדות התעשיינים ואיגוד לשכות המסחר.
       
2254. כהונת דירקטורים בחברות ממשלתיות
       
חבר הכנסת איתן כבל שאל את שר האוצר
        ביום ג' בטבת התשס"ה (15 בדצמבר 2004):
       
       לפי דוח לבחינת המצב בחברות הממשלתיות, במחצית מן החברות לא מכהן יושב-ראש דירקטוריון, כמחצית ממשרות הדירקטורים אינן מאוישות, ומרבית מהמכהנים אינם בעלי כישורים מתאימים.
       
       רצוני לשאול:
       
       1. האם נבדק הנושא עד כה, ואם לא – מדוע?
       
       2. אם הנושא ייבדק, מה הוא לוח הזמנים לבדיקה?
       
       3. האם יוקם מנגנון פיקוח ליישום המלצות הדוח?

תשובת שר האוצר בנימין נתניהו:
(לא נקראה, נמסרה לפרוטוקול)
       
       לפי נתונים מעודכנים שבידינו, מתוך מספר הדירקטורים המקסימלי האפשרי, 946, מאוישים כיום 574 מקומות.
       
       כל הדירקטורים המכהנים כיום נתמנו לתפקידיהם לאחר שנבדקו על-ידי הוועדה לבדיקת מינויים ונמצאו מתאימים. במקרים שבהם נתמנו דירקטורים בעלי זיקה פוליטית או זיקה אחרת לשרי הממשלה, היה זה רק לאחר שהוועדה קבעה שיש להם כישורים מיוחדים.
       
       באשר ליישום המלצות הדוח – הנושא נמצא בבדיקה.
       
היו"ר ראובן ריבלין:
       
       השר ישיב על שאילתא מס' 2256, של חבר הכנסת דני יתום, בעניין מיסוי מלגות הסטודנטים לתארים מתקדמים. בבקשה, אדוני. 
       
2256. מיסוי מלגות הסטודנטים לתארים מתקדמים
       
חבר הכנסת דני יתום שאל את שר האוצר
       ביום י"א בכסליו התשס"ה (24 בנובמבר 2004):
       
       לאחרונה פורסם כי מס הכנסה החליט למסות את מלגות הקיום – מלגות לסטודנטים לתארים מתקדמים עבור מחקריהם. הדבר העלול להקטין את מספר הסטודנטים העוסקים במחקר, מאחר שקיצוץ המלגה ימנע מחלקם קיום סביר, ולחלופין, הגדלת המלגה תקטין את מספרן.
       
       רצוני לשאול:
       
       1. האם המידע נכון?
       
       2. אם כן – מדוע הוחלט לקצץ במלגות הקיום, והאם הובא בחשבון שמיסוי המלגות עלול לגרום לסטודנטים מצטיינים לערוך את מחקריהם בחוץ-לארץ?
       
שר האוצר בנימין נתניהו:
       
       אגף מס הכנסה מבחין בין מלגה טהורה, הניתנת לתלמיד בגין הצטיינות בלימודים או בגין מצב כלכלי קשה, שאותה אין הוא ממסה, לבין תשלום הקרוי "מלגת קיום", אף שהוא ניתן בתמורה לביצוע עבודה או שירות או בתמורה לנכס אחר.
       
       במהלך השנים האחרונות הוציא אגף מס הכנסה שומות לאוניברסיטאות בגין "מלגות קיום", מה שנקרא מלגות קיום, והדיון בשומות נמצא בשלבים שונים.
       
       אגף מס הכנסה מכיר בחשיבותה של השכלה גבוהה ולא יעשה דבר כדי לפגוע במלגות אמת, אולם מקום שה"מלגה" נושאת אופי של תשלום בעד ביצוע עבודה או שירות, אזי על-פי המצב המשפטי הנוהג היום יש למסותה, כפי שיש למסות כל הכנסה אחרת.		
       	
       המלים "מלגת קיום" הן מטעות, כי בעצם מה שאתה חושב, מה שאנחנו מפרשים כמלגת קיום, כלומר, לעזור למצב כלכלי קשה - את זה לא ממסים, אתה מצטיין בלימודים - את זה לא ממסים, אבל כשאתה מקבל מלגה כדי בעצם לבצע עבודות - את זה ממסים. 
       
היו"ר ראובן ריבלין:
       
       שאלה נוספת. 
       
דני יתום (העבודה - מימד - עם אחד):
       
       אדוני השר, אני שאלתי על מלגות הקיום, אותן מלגות שניתנות לסטודנטים לתארים מתקדמים על מנת לאפשר להם מעט רווחה כלכלית, או חוסר דאגה כלכלי, וכך נותר להם זמן על מנת לבצע את מחקריהם המתקדמים. מדובר על סטודנטים לתארים שני ושלישי שעוסקים במחקרים, ואם הסטודנט יצטרך גם לעסוק במחקר וגם לעבוד לפרנסתו - בדרך כלל בגילים האלה הסטודנטים כבר נשואים, ואולי עם ילדים - הרי שהמחקר ייפגע. ברגע שממסים את מלגת הקיום, דבר שלא היה קיים קודם לכן, מקטינים בעצם את הנטו שנשאר בידי הסטודנט, ואז אחת משתיים – או שהדבר הזה לא יאפשר לו לקיים את מחקריו, הוא יעזוב לחוץ-לארץ, ושם הוא יקבל מלגה, ושם הוא יעשה את מחקרו, או שהאוניברסיטאות תחלטנה להגדיל את המלגות שהן נותנות לסטודנטים, ובכך להקטין את מספר הסטודנטים שנהנים ממלגות. 
       
שר האוצר בנימין נתניהו:
       
       אני רוצה לבחון את השאלה שלך ואני אשיב לך עליה באופן נפרד. 
       
היו"ר ראובן ריבלין:
       
       תודה רבה. גם בעניין זה אתה תעקוב, חבר הכנסת יתום. 
       
2257. תקציב לעבודות יזומות
       
חבר הכנסת אליהו ישי שאל את שר האוצר
       ביום י"א בכסליו התשס"ה (24 בנובמבר 2004):
       
       פורסם, כי 440 עובדים ששכרם מומן על-ידי משרד התעשייה, המסחר והתעסוקה במסגרת פרויקט תעסוקה לאוכלוסיות חלשות פוטרו בהעדר תקציב. עוד פורסם, כי היה סיכום בין משרד התמ"ת לבין משרדך להקצאת תקציב, אך משרדך לא עמד בהתחייבותו. 
       
       רצוני לשאול:
       
       1. האם הידיעות נכונות? 
       
       2. אם כן – האם ימשיך משרדך לממן את העסקת העובדים?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       משרדי האוצר והתמ"ת פעלו זה מכבר להעברת 7 מיליוני ש"ח לתקצוב נושא העבודות המיידיות, כדי למנוע פיטוריהם של כ-260 עובדים המשולבים בתוכנית זו. הבקשה אושרה על-ידי ועדת הכספים.
       
       ככלל, הגורם האחראי לנושא זה והמתקצב אותו הוא משרד התמ"ת. באפשרות המשרד להגדיל או להקטין את התקציב המיועד לתוכנית בהתאם לסדרי עדיפויותיו.	
       	
2270. מענק לבכירים בחברת "בזק" 
       
חבר הכנסת איתן כבל שאל את שר האוצר
        ביום י"ח בכסליו התשס"ה (1 בדצמבר 2004):
        
       נודע, כי לבכירים בחברת "בזק" אושר מענק חריג בסך 1.3 מיליון ש"ח כגמול על עבודתם.
       
       רצוני לשאול:
       
       1. כיצד נקבעים הקריטריונים? 
       
       2. האם נעשה הדבר על דעת משרדך? 
       
       3. מדוע מעניקה חברה ממשלתית בונוס על ביצוע עבודה שבגדר מילוי דרישות התפקיד?
       
       4. האם תשונה ההחלטה? 
       
תשובת שר האוצר בנימין נתניהו:
(לא נקראה, נמסרה לפרוטוקול)

       מדובר בתגמול לעובדים ספציפיים, אשר עסקו באופן ישיר ואינטנסיבי מעבר לשעות העבודה המקובלות והשקיעו מאמצים יוצאי דופן בהנפקת איגרות חוב ובהכנת התשקיף לצורך גיוס הון ל"בזק" בראשית חודש יוני 2004. מכיוון שכך, ראויים העובדים לתגמול מיוחד בגין עבודתם החורגת מהמקובל.
       
       בהנפקת איגרות חוב גייסה "בזק" בהצלחה מרובה 800 מיליוני ש"ח באיגרות חוב ציבוריות ובריבית נמוכה ואטרקטיבית במיוחד של 4.8%.
       
       התגמול ניתן על דעת רשות החברות הממשלתיות והממונה על השכר, בהתאם להמלצת יושבת-ראש הדירקטוריון. יושבת-ראש החברה המליצה על כ-40 עובדים, ובכללם מזכירות ועובדים מן השורה ולא רק בכירים בחברה. 
       
       התגמול לא חרג ממדיניות כוללת בעניין בונוסים או תגמול הפרטה לעובדי חברות בשליטת המדינה, אם בגלל רווחי החברה ואם בגלל ביצוע פעולות הפרטה. בגין כל אחד מאלו קיימת מדיניות של מתן תגמול, תמריץ או בונוס, והכול כדי ליצור מערכת תמריצים להשגת יעדים שבהם מעוניינת המדינה, ממש כפי שמערכת כזו קיימת בסקטור הפרטי.
       
היו"ר ראובן ריבלין:
       
       כבוד השר ישיב על שאילתא מס' 2311, של חבר הכנסת יורי שטרן, בעניין תשלום לספקים של משרדי הממשלה והרשויות המקומיות. בבקשה. 
       
2311. תשלום לספקים של משרדי הממשלה והרשויות המקומיות
       
חבר הכנסת יורי שטרן שאל את שר האוצר
       ביום י"ח בכסליו התשס"ה (1 בדצמבר 2004):
       
       ב"כל העיר" (19 בנובמבר 2004), פורסם, כי משרדי הממשלה והרשויות המקומיות אינם משלמים במועד את חשבונותיהם לספקים.
       
       רצוני לשאול:
       
       1. האם נכון הדבר?
       
       2. אם כן – באילו היקפים מדובר?
       
       3. כיצד יפעל משרדך לתשלום חשבונות הספקים במועדם?
       
שר האוצר בנימין נתניהו:
       
       השאלה הזאת נשאלה בדצמבר 2004, נכון? התשובה היא שכל משרדי הממשלה פורעים את כל התחייבויותיהם בזמן. אין משרדי ממשלה שדוחים את תשלומיהם.
       
       לגבי התופעה של דחיית תשלומים בחלק מהרשויות המקומיות – הנושא באחריות הוא משרד הפנים האחראי על הרשויות המקומיות. עם זאת, מנסים משרדי האוצר והפנים לשפר את מוסר התשלומים של הרשויות על-ידי אישור ומימון תוכניות הבראה ופיקוח על ביצוען באופן שוטף.
       
       ירון זליכה, החשב הכללי, לבקשתי, חיסל למעשה את העיכוב בתשלומים לספקים מצד משרדי הממשלה. אין לנו האפשרות עדיין להפעיל את אותה משמעת על הרשויות המקומיות. אנחנו עובדים על זה. 
       
היו"ר ראובן ריבלין:
       
       בבקשה, חבר הכנסת שטרן. 
       
יורי שטרן (האיחוד הלאומי - ישראל ביתנו):
       
       כבוד השר, קודם כול, מה שעשה החשב הכללי זה דבר חשוב ביותר, מבורך, ואני לא פעם אחת הודיתי לו על כך. קודמיו לא עשו את זה ועוד טענו שזה בלתי אפשרי. עם זאת, משרדי ממשלה עדיין לא מעבירים את הכסף בזמן מפני שהם לא מקבלים את הכסף בזמן ממשרד האוצר. משרד האוצר אשם, למשל, בכך שהעביר באיחור רב את הכסף לתוכנית קמ"ע - קליטת מדענים עולים - למשרד הקליטה, ולכן התשלומים האלה הגיעו באיחור. עדיין לא סופק כסף לספקי מדליות לכבוד 60 שנה לניצחון על הנאצים, כי משרד האוצר לא העביר את הכסף למשרד ראש הממשלה. לכן, אם תבדוק אצלך במשרד, תגלה שבגללכם משרדי ממשלה, שכביכול אמורים לעמוד בדרישה של החשב הכללי, לא תמיד עושים זאת. 
       
       אני רק רוצה הערה אחת, כבוד היושב-ראש. זה בלתי אפשרי, השאלה הזאת נשאלה ב-1 בדצמבר אשתקד. שר האוצר עונה לי היום, סוף יולי. יותר מחצי שנה עברה. המכשיר הפרלמנטרי הזה של שאילתא נועד לקבלת תשובות מהירות ולא לעיכובים כאלה.

היו"ר ראובן ריבלין:

       תודה רבה לך על הערתך. הצעתי לשר האוצר, והוא נענה לי, שהחל מהמושב הבא ומהכנסות הבאות, כל חודש הוא ייחד לנו שעה-שעתיים על מנת להשיב על שאילתות במועדן, כי גם הוא מעוניין בכך. צריך להבין ששר האוצר היה בלי סגן שר אוצר או שר מטעמו במשרד האוצר, לראשונה מאז הקמת המדינה.

חמי דורון (שינוי):

       חסרים בליכוד אנשים שרוצים להיות סגן שר האוצר?

היו"ר ראובן ריבלין:

       חבר הכנסת חמי דורון, אני יודע שאתה היית מתנדב ברצון רב, אבל רצאבי  - - - 

חמי דורון (שינוי):

       לא, חס ושלום. אבל בליכוד יש אנשים שרוצים.

היו"ר ראובן ריבלין:

       האם גמרת כבר את כל הבעיות אצלך? כי אם היית רוצה להיות סגן שר, אני חושב שרצאבי היה אומר שהוא רוצה גם כן.

חמי דורון (שינוי):

       אצלנו במפלגה אנחנו לא רוצים להיות סגני שרים. טוב לנו כאן, רוצים לעבוד בכנסת.

היו"ר ראובן ריבלין:

       אני מאמין שאתה מאמין במה שאתה אומר. אני רוצה לומר לך שטוב מאוד להיות שר. חבר הכנסת חמי דורון, תודה רבה. כבוד השר ישיב.

שר האוצר בנימין נתניהו:

       טוב להיות שר, אבל פחות טוב להיות סגן שר. אני שומע את ההערות שלך לגבי שני המקרים הספציפיים, ואבדוק אותם. אשר, אנא בדוק. אבל אני רוצה להציע שנבנה צינור ישיר, מעין אומבודסמן כזה. נאפשר צינור של פניות ישירות שכסף לא מגיע. במקום שזה יגיע לאגף התקציבים,  אף-על-פי שגם זה רצוי, שיגיע לחשב הכללי והוא יפקח על זרימת הכסף.

היו"ר ראובן ריבלין:

       הואיל ואשר לא רושם את מה שאתה אומר, אני בטוח שזה יקוים, כי בדרך כלל כשהפקידים רושמים אני יודע שחבל על הזמן.

שר האוצר בנימין נתניהו:

       במקרה של אשר זה פשוט לא נכון. 

היו"ר ראובן ריבלין:

       אני מתחייב להעביר לאשר את הפרוטוקול של השאלות והתשובות. 

משה גפני (דגל התורה):

       הוא יהיה פעם שנייה בפרוטוקול, מפני שבחוק שלי דרשתי שאשר חיון יהיה בישיבה.

היו"ר ראובן ריבלין:

       אשר חיון יקבל ממני את הפרוטוקול על מנת לעשות מה שנאמר בלעז follow-up. כבוד השר ישיב על שאילתא מס' 2358 של רן כהן - אינו נוכח, על שאילתא מס' 2448 של חבר הכנסת יורי שטרן, ועל שאילתא מס' 2565 של חברת הכנסת יולי תמיר, שהן שלוש שאלות באותו עניין. נושאן: הפחתת דמי הביטוח הלאומי למעסיקים. השר ישיב על שלוש השאילתות יחד.
       
2358, 2448, 2565. הפחתת דמי הביטוח הלאומי למעסיקים

חבר הכנסת רן כהן שאל את שר האוצר
       ביום כ"ה בכסליו התשס"ה (8 בדצמבר 2004):

       בסעיפים 2(1), (7) (8), 3(א), 4 ו-5 לחוק ההסדרים מציע האוצר להפחית את דמי הביטוח הלאומי שמשלמים המעסיקים משכר העובדים מ-5.93% ל-4.43% עד 2007. כך תקטן הגבייה ותחול ירידה בהכנסות הביטוח הלאומי. 
       
       רצוני לשאול:
       
       1. איזה סכום ייגרע מתקציב הביטוח הלאומי כתוצאה מההפחתה?
       
       2. כיצד יממש האוצר את הבטחתו להעביר את החסר לביטוח הלאומי?
       
       3. מה השיקול הכלכלי מאחורי הסעיפים הללו?
       
       4. מה המקור התקציבי לכיסוי גירעון זה?

חבר הכנסת יורי שטרן שאל את שר האוצר
       ביום י"ז בטבת התשס"ה (29 בדצמבר 2004):
       
       בסעיפים 2(1) (7) (8), 3(א), 4 ו-5 לחוק ההסדרים האוצר מציע להפחית את שיעור דמי הביטוח הלאומי שהמעסיקים משלמים משכרם של העובדים עד לשנת  2007. משמעות הסעיף היא שהיקף הגבייה של הביטוח הלאומי יקטן ותהיה ירידה בהכנסות הביטוח הלאומי.
       
       רצוני לשאול:
       
       1. איזה סכום ייגרע מתקציב הביטוח הלאומי כתוצאה מהפחתה זו?
       
       2. כיצד תמומש הבטחת האוצר להעביר את הכסף החסר לביטוח לאומי?
       
       3. האם יש מקור תקציבי לכיסוי גירעון זה, ואם כן – מה הוא? 

חברת הכנסת יולי תמיר שאלה את שר האוצר
       ביום ט' בשבט התשס"ה (19 בינואר 2005):

       נטען, כי ההפחתה בדמי ביטוח לאומי למעסיקים תגרום להפחתת הגבייה של הביטוח הלאומי. 
       
       רצוני לשאול:
       
       1. איזה סכום ייגרע מתקציב המוסד כתוצאה מההפחתה?
       
       2. כיצד יממש האוצר את הבטחתו להעביר את הכסף החסר?
       
שר האוצר בנימין נתניהו:

       בתוכנית הכלכלית לשנת 2005 הופחתו דמי הביטוח הלאומי שמשלמים המעסיקים. שיעור ההפרשה של המעסיק עומד על 3.19% לשכר הנמוך ממחצית השכר הממוצע ו-5.43% לשכר הגבוה ממחצית השכר הממוצע באופן מדורג עד שנת 2009.
       
       החוק תוקן בעקבות הסכם שנחתם בין האוצר לבין לשכת התיאום של הארגונים הכלכליים, עקב הנכונות שלהם לדחות את גיל הפרישה ולהעלות את הנטל הכספי על המעסיקים בנושא הפנסיה. אף שסוכם עם הארגונים הכלכליים שהביטוח הלאומי למעסיקים יופחת ב-0.5% כל שנה במהלך שלוש שנים, נעתרו הארגונים הכלכליים לבקשת האוצר וועדת הכספים של הכנסת, באופן שהפחתת הביטוח הלאומי למעסיקים תתפרס עד לשנת 2009. ההפחתה בשנת 2005 היא בסך 400 מיליון ש"ח בלבד. 
       
       ההפחתה תתבצע באופן פרוגרסיבי, כך שהמעסיקים בענפים עתירי עבודה, קרי מעבידים המעסיקים עובדים בשכר נמוך - חקלאות, מלונאות, טקסטיל, בנייה - ייהנו מהפחתה גבוהה יותר מאשר עמיתיהם בענפים המעסיקים עובדים בשכר גבוה - בנקאות, היי-טק, חשמל ואנרגיה.
       
       הפחתת עלות ההעסקה תביא ליצירת מקומות עבודה חדשים ותקטין את האבטלה במשק, במיוחד בקרב עובדים בעלי השכלה נמוכה, אשר שכרם נמוך.
       
       ההפחתה תביא להגדלת יכולתם של מפעלים ישראליים להתחרות בזירה הבין-לאומית, תגביר את היצוא ותקטין את נטייתם של מפעלים לעבור למדינות שבהן עלות העבודה נמוכה יותר מאשר בישראל.
       
       בשנת 2002 הועלו דמי הביטוח הלאומי ב-1%, ועל כן ההפחתה הנוכחית תביא בסופו של התהליך להפחתה של כ-0.5% בלבד, זאת בלי להביא בחשבון יצירה של מערכת דמי ביטוח פרוגרסיבית וממוקדת. 
       
       במהלך השנים האחרונות נעשו צעדים רבים שהביאו להפחתה משמעותית בהוצאות המוסד לביטוח לאומי, בלי שתבוצע התאמה לכך בצד ההכנסות. על כן אין ממש בטענות לפגיעה ביציבות הפיננסית של המוסד לביטוח לאומי. 

היו"ר ראובן ריבלין:

       חבר הכנסת יורי שטרן, יש לאדוני שאלה נוספת?

יורי שטרן (האיחוד הלאומי - ישראל ביתנו):

       כבוד השר, התשובה מנוסחת בלשון עתיד, אבל מדובר במשהו שכבר נעשה. זאת אומרת, אפשר להגיד למה זה הביא בחודשים האלה. האם זה יצר גירעונות בביטוח הלאומי? איך מממנים אותם? האם באמת התמריצים האלה הביאו לאיזו תוצאה, אפילו פרלימינרית?

שר האוצר בנימין נתניהו:

       לי לא ידוע על בעיה גירעונית מיוחדת. הייתי שומע על כך, אם היא היתה.

היו"ר ראובן ריבלין:

       חברת הכנסת יולי תמיר, בבקשה.
       
יולי תמיר (העבודה - מימד - עם אחד):

       אדוני שר האוצר, קצת מפתיע שלא שמעת, כי בדיונים בוועדת הכספים שמענו דוח מאוד עגום מצד הביטוח הלאומי, שטוען בתוקף שבעתיד הולך ומתרגש עליו משבר שנובע - - - 

שר האוצר בנימין נתניהו:

       הוא שאל אותי על היום.

יולי תמיר (העבודה - מימד - עם אחד):
       
       הוא שאל על ההווה, התחלקנו בינינו בלוח הזמנים. הדיווחים שבאים לוועדת הכספים מהביטוח הלאומי בהחלט לא עולים בקנה אחד עם הדברים שאמרת כאן היום, שכן עולה מהדברים שהוצגו בוועדה, וגם מהמצגת של הביטוח הלאומי, שהוצגה בישיבה מיוחדת של ועדת הכספים, שהם חוששים מאוד מפני ההצטברות של הקיצוצים, שלא תאפשר להם לתת את השירותים הנדרשים.
       
       השאלה המעניינת אותי כרגע היא מה אתה מתעתד לעשות בתקציב הבא המתרגש עלינו, יותר מאשר מה שכבר היה, מכיוון ששנינו יודעים את העובדות על מה שהיה.
       
שר האוצר בנימין נתניהו:

       תשובתי היתה לגבי גירעונות הווה. לגבי גירעונות עתידיים או האפשרות של גירעונות עתידיים, יש הערכות שונות. בשלב זה ההערכות של האוצר, מכל ההערכות של כל הגורמים שעוסקים בתחזיות, היו המדויקות ביותר. אין זה אומר שכל תחזית שלנו תהיה מדויקת גם בעתיד, אבל לפחות בשנתיים האחרונות ההערכות שלנו והתחזיות שלנו הן הקרובות ביותר למציאות, ולפעמים אפילו פחות טובות מהמציאות.
       
       לגבי השאלה הספציפית הזאת, בתקציב הנוכחי, שאותו נציג בפני הממשלה בימים הקרובים, אין לנו, למיטב זיכרוני, שינויים משמעותיים בנושאים שקשורים לביטוח הלאומי.

יולי תמיר (העבודה - מימד - עם אחד):

       החלטתם על קיצוץ רב-שנתי.

שר האוצר בנימין נתניהו:

       שאלת אותי קודם כול האם יש שינויים, אז התשובה היא שאין שינויים מיוחדים. לא אכנס לפירוט, כי אני חושב שראוי שנציג את זה קודם לממשלה. אבל באופן כללי כן אמרתי ציבורית, ואת יכולה להקיש מזה גם לגבי הביטוח הלאומי, שמה שקרוי הטייס או הגידול האוטומטי בגין התחייבויות קודמות של הממשלה הוא הנמוך ביותר זה שנים. הוא מסתכם ב-1.8 מיליארד שקלים, זה לעומת 11 מיליארד שקלים לפני שנתיים. אז הטייס ירד, בשלושה תקציבים הוא ירד מ-11 ל-8 או 9, אני כבר לא זוכר, היו גם תקציבי ביניים בשנה הראשונה. אני לא זוכר אם הירידה היא בדיוק בנתונים האלה.

יולי תמיר (העבודה - מימד - עם אחד):
       
       זה לא נוגע לביטוח הלאומי, כי הקיצוץ כבר הוחלט. 
       
שר האוצר בנימין נתניהו:
       
       לא, זה נוגע במובן אחד. שאלת אותי אם יש תוספות או שינויים. אין תוספות או שינויים. עכשיו קיים ויכוח מה המשמעות של החלטות קודמות שנתקבלו. אנחנו חולקים על הערכות פסימיות, זה נכון, אבל אני לא יודע, למשל, ברגע זה על גירעונות גדולים שנפערו. ימים יגידו אם אנחנו צודקים לגבי העתיד. 
       
היו"ר ראובן ריבלין:
       
       אני מודה מאוד לשר. 
       
2377. מתן אשראי לרשויות מקומיות
       
חבר הכנסת יצחק כהן שאל את שר האוצר
       ביום ג' בטבת התשס"ה (15 בדצמבר 2004):
       
       פורסם, כי השלטון המקומי קובל על בנקים שאינם נותנים אשראי לרשויות מקומיות, וזאת במסגרת מאבקם באוצר וטענתם שנפגעו מהתיקון לחוק שאפשר העברת כספים לרשויות ללא אפשרות לעקלם. 
       
       רצוני לשאול:
       
       1. האם הידיעות נכונות? 
       
       2. אם כן – כיצד יתאפשר מתן הלוואות לרשויות מקומיות כבעבר?
       
שר האוצר בנימין נתניהו:
       
       ראשית ראוי לציין, כי מטרתו של תיקון 31 לחוק יסודות התקציב, שאושר בכנסת בהליך חקיקה מזורז ביוני 2004, היתה לאפשר לרשויות מקומיות, הנמצאות בגירעון תקציבי עמוק שבעטיו הן מתקשות לספק שירותים בסיסיים לתושבים ולשלם שכר לעובדיהן, תקופת הקפאת עיקולים זמנית שבה יוכלו הרשויות להתקדם בביצוע תוכנית הבראה ולשפר את מצבן התקציבי. יישומו של חוק זה אפשר לכ-40 רשויות מקומיות שעמדו בפני קריסה כלכלית לחתום על תוכניות הבראה ולהתחיל בביצוען, תוך אספקת שירותים לתושבים ותשלום שכר באופן סדיר בדרך כלל.
       
       עם אישורו של תיקון החקיקה בכנסת, נעצרו כמעט לחלוטין קווי האשראי לרשויות המקומיות, הן בהלוואות לטווח ארוך והן בהעמדת אשראי לטווח קצר. מחנק האשראי שהתפתח עקב כך גרם לקשיים משמעותיים בתזרים המזומנים של רשויות מקומיות רבות.
       
       בעקבות משבר האשראי הזה פועלת הממשלה בכמה מישורים להקלה על רשויות מקומיות. בהתייחס לרשויות הנמצאות בתוכניות הבראה, פועלת הממשלה להקדמה, ככל הניתן, של מענקי כיסוי הגירעון לרשויות מקומיות שעמדו באבני הדרך של תוכנית ההבראה ולא קיבלו אשראי בנקאי. במקביל נעשים מאמצים להביא לפתרון מצוקת האשראי באמצעות צמצום השימוש בהוראות תיקון 31 לחוק יסודות התקציב ככלי לסיוע לרשויות מקומיות בקשיים. 
       
       נוסף על כך, בעקבות מגעים שקיים צוות בראשות מנכ"ל משרד האוצר עם המערכת הבנקאית, ניתן פתרון להיקפי האשראי המבוקשים על-ידי מרבית הרשויות הנמצאות בתוכניות הבראה. לחלק מהרשויות המקומיות לא נמצא עד כה פתרון באמצעות המערכת הבנקאית, ועל כן הוגדלה מסגרת מענקי הסיוע שהועברה להן, בהתאם לעמידתן ביעדי תוכניות ההבראה. במקביל פועל הצוות להסדרה מלאה של הסוגיה.
       
היו"ר ראובן ריבלין:
       
       בבקשה, חבר הכנסת יצחק כהן. 
       
יצחק כהן (ש"ס):
       
       כבוד השר, אני חושב שיש שלומיאליות בנושא של מתן אשראי לרשויות מקומיות. יש שני מסלולים: יש מסלול החח"ד לטווח קצר, שבדרך כלל הרשויות החלשות לוקחות אותו, ב-11% ריבית, בריבית רצחנית. לעומת זאת יש המסלולים הנורמליים של ריבית שוק של 4%, 4.2%. ודווקא הרשויות החלשות, שנאלצות לקחת את זה כאוויר לנשימה, משלמות את הריבית הגבוהה. למשל בדימונה, בשביל 15 מיליון שהוא לוקח חח"ד הוא צריך לשלם 150,000 שקלים בחודש, שאין לו. יוצא מין מעגל קסמים, שהוא בקושי מספיק לשלם את הריבית השחורה הזאת, של השוק השחור. למה לא תחתכו את העניין הזה? תפסיקו עם החח"דים, תנו להם הלוואות בריבית נורמלית, בריבית שוק, וכך גם תוכלו להוציא אותם ממעגל הקסמים הזה. 
       
שר האוצר בנימין נתניהו:
       
       אנחנו בודקים את זה. 
       
היו"ר ראובן ריבלין:
       
       תודה רבה. עצם השאלה חשוב.
       
2400. מאבק במעלימי המס
       
חבר הכנסת אילן שלגי שאל את שר האוצר
       ביום ג' בטבת התשס"ה (15 בדצמבר 2004):
       
       לאור הצהרות השר כי ייאבק במעלימי המס – רצוני לשאול:
       
       1. האם פועל האוצר ליישום חוות דעת של היועץ המשפטי לממשלה כי יש למסות תרומות המתקבלות אצל רבנים ומקובלים בגין ברכות, עצות, קמעות וכיוצא באלה, ואם כן – כיצד?
       
       2. האם חויבו המקובלים המקיימים חצרות ותעשיות שירותי ברכות וגם ייעוץ לאנשי עסקים בניהול ספרים ובהגשת דוחות שנתיים?
       
תשובת  שר  האוצר  בנימין  נתניהו:
(לא נקראה, נמסרה לפרוטוקול)
       
       1.  רשות המסים בישראל פועלת להבטחת מיסויה של כל הכנסה חייבת במס, גם מיסויה של הכנסה המתקבלת בתמורה לשירותי דת, הן במישור השומתי, הן במישור הגבייתי והן במישור הפלילי.
       
       2.  הוראות ניהול פנקסים וחובת הגשת דוח חלות על בעל עסק המקבל כספים בעד שירותיו. אין פטור לעוסק במתן שירותי דת, ולפיכך  ההוראות חלות על מתן השירות בתחום הדת, כשם שהן חלות על כל בעל עסק אחר.
       
2402. העברת משרדי ממשלה לפארק התעשייה הצפוני ברחובות
       
חבר הכנסת אילן ליבוביץ שאל את שר האוצר
        ביום י"ז בטבת התשס"ה (29 בדצמבר 2004):
       
       לאחרונה הועברו כמה משרדי ממשלה, ביניהם לשכת רישום המקרקעין, משרד הבריאות ועוד, ונעשים ניסיונות להעביר משרדים ממשלתיים נוספים, ממרכז העיר רחובות אל פארק התעשייה בצפון העיר.
       
       רצוני לשאול:
       
       1. האם יש החלטה ממשלתית לרכז את כל המשרדים הממשלתיים בפארק התעשייה הצפוני?
       
       2. מדוע הועתקו כל המשרדים ממקומם לאותו בניין בפארק התעשייה?
       
שר האוצר בנימין נתניהו:
       
       אין החלטה ממשלתית לריכוז כל המשרדים הממשלתיים בפארק התעשייה הצפוני.
       
       אין מדובר בהעתקת כל המשרדים ממקומם, אלא במתן פתרונות נקודתיים במסגרת מכרז.
       
היו"ר ראובן ריבלין:
       
       בבקשה, חבר הכנסת ליבוביץ. 
       
אילן ליבוביץ (שינוי):
       
       אדוני השר, הועבר לשם אחד המשרדים הבעייתיים ביותר, לפחות מבחינת תושבי רחובות והסביבה, וזה שירות התעסוקה, שהועבר, בין היתר, יחד עם משרדי הבריאות ולשכת רישום המקרקעין לאותו בניין באזור התעשייה הצפוני של רחובות. אני לא צריך לפרט לאדוני, כאשר אתה מעביר את שירות התעסוקה מאזור התחנה המרכזית לאזור יותר נידח, והוא משרת את כל הסביבה, מה אתה גורם למובטלים. אבל לא זאת השאלה. 
       
שר האוצר בנימין נתניהו:
       
       אז למה העבירו אותו לשם?
       
אילן ליבוביץ (שינוי):
       
       אני לא יודע, אני שואל את אדוני. 
       
שר האוצר בנימין נתניהו:
       
       זה לא נשמע הגיוני, נכון?
       
אילן ליבוביץ (שינוי):
       
       למיטב ידיעתי, הבעלים של המשרדים במקומות הקודמים היו מוכנים לתת את המשרדים באותם מחירים שבמקום הנוכחי, זאת אומרת, לשמור על אותה רמת מחירים שמשלמת הממשלה עכשיו - במקומות הקודמים, ובלבד שיישארו שם משרדי הממשלה. אני רוצה לשאול, האם יש קשר לכך שהבעלים של הבניין שאליו הועברו כל המשרדים הוא אדם בשם אביב מרקס, שמקורב לבכירי מפלגת הליכוד ברחובות? 
       
שר האוצר בנימין נתניהו:
       
       אין לי מושג. אני מרשה לעצמי להאמין שלא כך הם פני הדברים. 
       
היו"ר ראובן ריבלין:
       
       אם יש לאדוני ראיות כלשהם או קצה חוט שהשר יכול ממנו להתחיל לבדוק, הוא יעשה זאת. תודה רבה. 
       
       שר האוצר ישיב על שאילתא מס' 2403, של חבר הכנסת חמי דורון. התשובה היא גם לחבר הכנסת נודלמן, שאינו נוכח. 	
		
2403, 2460. אגרת רישוי לרכב דיזל
       
חבר הכנסת חמי דורון שאל את שר האוצר
       ביום י' בטבת התשס"ה (22 בדצמבר 2004):
       
       בעבר היה ההפרש בין מחיר הסולר למחיר הבנזין גדול. כתוצאה מכך, היתה אגרת הרישוי לרכב דיזל גבוהה באופן משמעותי מאגרה לרכב בנזין. כיום מחירי הסולר והבנזין כמעט זהים, אולם ההפרש בין אגרות הרישוי נותר על כנו.
       
       רצוני לשאול:
       
       1. בהעדר הפרש אמיתי בין מחירי הדלקים, מה תכלית ההבדל באגרות?
        
       2. האם יוזל הסולר, או יושוו האגרות?
       
       
חבר הכנסת מיכאל נודלמן שאל את שר האוצר
       ביום י"ז בטבת התשס"ה (29 בדצמבר 2004):
       
       אגרת הרישוי לרכב פרטי המונע בסולר גבוהה בכ-2,500 ש"ח מזו לרכב המונע בבנזין.
       
       רצוני לשאול:
       
       1. מה הסיבה להבדל זה?
       
       2. האם הוזלת האגרה בכ-300 ש"ח, החל מחודש נובמבר, היא חלק מתוכנית ההוזלה העתידית?
       
שר האוצר בנימין נתניהו:
       
       בעוד בנזין חייב בבלו של 2.2 שקלים לליטר, סולר חייב בבלו של 68 אגורות בלבד, נכון ל-1 באוגוסט 2005. כלומר, יש פה פערים במס. יובהר כי האגרה מגלמת את הפרשי המס ולא את הפרשי המחיר.
       
       לאור הרפורמה שאושרה בוועדת הכספים, ולפיה יועלה הבלו על הסולר בהדרגה עד להשוואתו לבלו המוטל על בנזין בשנת 2009, תופחת התוספת לאגרת הרישוי המוטלת על רכב המונע במנוע דיזל. התוספת תופחת בהדרגה עד לביטולה המוחלט ביולי 2008.
       
       בשנה האחרונה כבר הופחתה תוספת זו בסכום מצטבר של כ-900 שקלים, מ-2,323 שקלים בינואר 2005 עד ל-1,400 שקלים החל מ-1 ביולי 2005. 
       
היו"ר ראובן ריבלין:
       
       בבקשה, חבר הכנסת דורון. 
       
חמי דורון (שינוי):
       
       אדוני השר, בפועל, עם העלייה האחרונה של מחירי הדלק, נדמה לי שההפרש בין סולר לבנזין 95 אוקטן הוא אגורה אחת לליטר, אולי אפילו מחיר זהה. לעומת זאת, הפער בין אגרת הרישוי של רכב הדיזל לאגרת הרישוי של רכב בנזין באותו נפח מנוע הוא הרבה יותר גבוה, מגיע לסביבות 50%. 
       
       היתה הצעה לסדר-היום של חבר הכנסת איתן כבל בעניין, והתייחס אליה דווקא שר התחבורה, אם זיכרוני אינו מטעני. הוא התחייב להוריד את האגרות, אבל הרבה יותר מהר מהתאריכים שאתה נוקב בהם. כלומר, הביטול או ההבדל של שווי המחיר בין הבנזין לסולר לא מגיע ב-2009, הוא כבר עכשיו. לעומת זאת, אתה מבטיח לנו הורדה במחיר האגרות רק בעוד שלוש שנים. אני לא מבין מה הועילו חכמים בתקנתם. 
       
היו"ר ראובן ריבלין:
       
       תודה. בבקשה. 
       
שר האוצר בנימין נתניהו:
       
       להערכתנו, זאת הדרך הטובה ביותר לעשות את ההשוואה הזאת, לעשות אותה מודרגת. בדקנו את זה טוב. האמן לי שאנחנו היינו מעוניינים לחסל את העיוותים בן-לילה, אבל אנחנו כנראה לא יכולים לעשות זאת. 
       
היו"ר ראובן ריבלין:
       
       תודה רבה לשר. 
       
2404. סלילת כביש המחבר בין תקוע לנוקדים
       
חבר הכנסת חיים אורון שאל את שר האוצר
       ביום י' בטבת התשס"ה (22 בדצמבר 2004):
       
       בתקופה האחרונה נסלל כביש חדש, המכונה כביש עוקף זעתרה. הכביש מחבר בין היישובים תקוע ונוקדים ועלותו נאמדת בעשרות מיליוני שקלים.
       
       רצוני לשאול:
       
       1. האם מימן משרדך את סלילת הכביש?
       
       2. אם כן – איזה סכום הוקצה לסלילת הכביש?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       מימון סלילת הכביש התבצע מתקציבי משרדי הביטחון, התחבורה והאוצר. עלותו כ-140 מיליון שקלים.
       
2405. יישום החלטת בג"ץ בעניין סניף משרד הפנים במזרח-ירושלים
       
חבר הכנסת עסאם מח'ול שאל את שר האוצר
       ביום י' בטבת התשס"ה (22 בדצמבר 2004):
       
       פסיקת בג"ץ בעניין סניף משרד הפנים במזרח-ירושלים נתנה ארכה של 19 חודשים, החל מדצמבר 2003, להעברתו לבניין החדש. למרות התחייבותו של הממונה על הדיור הממשלתי במשרדך להתחיל את הבנייה ב-1 בנובמבר 2004 ולסיימה במאי 2005, טרם החלה הבנייה.
       
       רצוני לשאול:
       
       1. מה מעכב את התחלת הבנייה?
       
       2. האם התקציבים שהוקצו מספיקים?
       
       3. מה יעשה המשרד לזירוז העניין?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. לאחר שפורסם מכרז בינוי ולא הניב תוצאות, פורסם מכרז שני ונבחר קבלן ביצוע, ניתן צו התחלת עבודה ב-20 באפריל 2005, ובימים אלו נמצא הפרוייקט בעיצומו.
        
       2. התקציב שהוקצה מותאם לאומדן.
       
       3. המשרד נוקט כל דרך ואף מקצה משאבי ניהול, פיקוח ובקרה בפרויקט זה מעל המקובל בפרויקטים דומים, כל זאת כדי לוודא ביצוע נאות, תוך עמידה בפרמטרים שנקבעו בפרויקט זה של איכות ותקציב בכלל ובלוחות הזמנים בפרט.
       
2447. הנחיות האוצר להקטנת קצבת הנכות
       
חבר הכנסת יורי שטרן שאל את שר האוצר
       ביום י"ז בטבת התשס"ה (29 בדצמבר 2004):
       
       ב"מעריב" (2 בדצמבר 2004) פורסם, כי בעקבות הנחיות משרד האוצר, אלפי נכים הקרובים לגיל פרישה, שהוגדרו נכים 100% ואינם יכולים לעבוד, הוגדרו מחדש כנכים המסוגלים לצאת לעבודה, דבר השולל מהם את זכאותם לפנסיית הנכות.
       
       רצוני לשאול:
       
       1. האם אכן זו מדיניות האוצר?
       
       2. אם כן – כיצד יתקיימו נכים אלה בהגיעם לגיל פרישה, בהעדר פנסיית נכות ולאחר תקופת עבודה קצרה? 
       
שר האוצר בנימין נתניהו:
       
       חבר הכנסת שטרן, משרד האוצר מעולם לא נתן הנחיה להפסיק תשלומי פנסיה לזכאים. 
       
       אחד מעקרונות היסוד שעל-פיהם מתנהלות קרנות הפנסיה בישראל הוא עקרון הערבות ההדדית בין עמיתי קרן הפנסיה, המביא לכך שכל תשלום המשולם לאחד העמיתים חייב לבוא על חשבון התשלומים המשולמים ליתר העמיתים, שכן אין בידי קרן הפנסיה מקור כספי חיצוני לשם ביצוע אותו תשלום. בנסיבות אלו תשלום פנסיית נכות או כל פנסיה אחרת למי שאינו זכאי לאותה פנסיה לפי הוראות תקנון הקרן מהווה הפרה של חובת הנאמנות של הקרן כלפי כל העמיתים. אין יש מאין. אתה רוצה לתת – תיתן, אך אתה חייב להצדיק את הנתינה הזאת ולפצות על זה מתוך הקרן של כלל העמיתים.
       
       מטעם זה קרנות הפנסיה מבצעות מעקב ובחינה רציפים לעניין מקבלי פנסיות מכל סוג שהוא - זיקנה, נכות ושאירים - לנוכח הצורך לוודא כי לא חל במצבו של הזכאי שינוי שבשלו מתחייבת בחינה מחדש של זכאותו לפי תקנון קרן הפנסיה. צורך זה קיים גם לגבי מי שהוכר כזכאי לפנסיית נכות, לנוכח מקרים שבהם נתגלה כי זכאים שהוכרו כנכים, ואף בשיעור של 100% לצמיתות, הוסיפו לעבוד ולהשתכר בהיקפים ובמשרות שאינם עולים בקנה אחד עם הנכות שנקבעה להם, ואף צברו זכויות פנסיוניות בגין עבודתם זו. כלומר, יש מצב של הונאה, וזה בא על חשבון עמיתי הקרן.
       
       הפסקת תשלומי הפנסיה לעמית שהוכר כנכה תיעשה רק לאחר שהקרן נוכחה כי אותו עמית אינו נכה עוד, בהתאם להוראות תקנון הקרן. מובן שאם הקרן מבקשת לבדוק את מצבו של מקבל פנסיית הנכות והוא מסרב בבירור לשתף עמה פעולה, הקרן אינה מצופה להוסיף ולשלם לו פנסיות. 
       
       ב- 21ביוני 2005 התקבל בכנסת תיקון לחוק הפיקוח על עסקי ביטוח מ-1981, ובמסגרתו נקבע כי לא יופחת שיעור הנכות של מי שמתקיימים בו התנאים הבאים: א. ההחלטה בדבר זכאותו לקבלת קצבת נכות מהקרן נקבעה לפני חודש אוקטובר 2003; ב. שולמה לו מהקרן קצבת נכות עבור חודש ספטמבר 2003; ג. בהחלטה המקורית לא נקבעה תקופה קצובה לקבלת קצבת הנכות; ד. התקיים אחד משני התנאים הבאים: 1. מועד ההחלטה המקורית היה 60 חודשים או יותר לפני המועד שבו נתקבלה לגביו ההחלטה להפחית את שיעור נכותו, ואם לא התקבלה לגביו החלטה כאמור – 60 חודשים או יותר לפני זימונו לבדיקת נכות חוזרת;  2. הגיע לגיל פרישה מוקדמת כהגדרתו בתקנון האחיד לפני המועד שבו נתקבלה לגביו ההחלטה להפחית את שיעור נכותו, ואם לא התקבלה לגביו החלטה כאמור – הגיע לגיל האמור לפני זימונו לבדיקת נכות חוזרת.
       
       בהתאם לאמור תוקן התקנון האחיד כך שיעלה בקנה אחד עם תיקון החוק. 
       
היו"ר ראובן ריבלין:
       
       שאלה נוספת? תודה רבה. 
       
2455. תארים אקדמיים מזויפים
       
חבר הכנסת אילן שלגי שאל את שר האוצר
        ביום ל' בשבט התשס"ה (9 בפברואר 2005):
       
       לפני כשנה דיווחה המשטרה על 43 מורים, ביניהם עשרה מנהלים, שהודו כי רכשו תעודות מזויפות של תארים אקדמיים מאוניברסיטת יון קראנגה במולדובה, וניסו לקבל על סמך התעודות תוספת משכורת.
       
       רצוני לשאול:
       
       1. כמה מ-43 המורים והמנהלים ממשיכים כיום לעבוד במערכת החינוך?
       
       2. נגד כמה מהם נפתח הליך משמעתי?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       בפרקליטות המדינה הוחלט כי השעיית המורים המעורבים בפרשה זו תוכרע בשלב הגשת כתבי האישום נגדם. בשלב זה, ולאור הגשת שבעה כתבי אישום בפרשה, הושעו מעבודתם שבעה עובדי הוראה, מתוכם נגד שלושה הסתיים ההליך הפלילי והוגשו תובענות לבית-הדין למשמעת.
       
       42 תיקים פליליים עדיין נבחנים בפרקליטות המדינה. עניינם ייבחן אף הוא לאחר גיבוש ממצאי החקירה הפלילית.
       
2479. ניצול התקציב לבניית גדר הביטחון
       
חבר הכנסת אהוד רצאבי שאל את שר האוצר
       ביום כ"ד בטבת התשס"ה (5 בינואר 2005):
       
       לקראת סוף שנת התקציב 2004, נודע לי, כי חלק ניכר מהתקציב לבניית גדר הביטחון לא נוצל.
       
       רצוני לשאול:
       
       1. באיזה חלק, באחוזים, מן התקציב שיועד לגדר הביטחון נעשה שימוש בשנת 2004?
       
       2. אם לא נעשה שימוש בחלק מהתקציב, לאן מופנים עודפי התקציב הזה?

תשובת שר האוצר בנימין נתניהו:
(לא נקראה, נמסרה לפרוטוקול)
       
       1. על-פי נתונים שהועברו ממשרד הביטחון עולה, כי בשנת 2004 נוצלו כ-50% מהתקציבים שיועדו לבניית הגדר. הסיבה העיקרית לעיכוב הביצוע בבניית הגדר מקורה בשינויים בתוואי הגדר ובעיכובים בבנייתה כתוצאה מפסיקות בתי-המשפט.
       
       2. קטעי הגדר שלא נבנו בשנת 2004 ייבנו בשנים הבאות על-פי התוואי המעודכן, כפי שנקבע על סמך החלטות הממשלה. חלק מעודפי התקציב בסעיפי הגדר לשנת 2004 הועבר באישור הוועדה לתקציב הביטחון וחלקם יועבר במהלך השנה - לבניית הגדר ולמרקם החיים בשנים הבאות.
       	
2480. תקציב לבניית מקוואות 
       
חבר הכנסת אורי אריאל שאל את שר האוצר
       ביום כ"ד בטבת התשס"ה (5 בינואר 2005):
       
       התקציב למקוואות מעוכב זה כעשרה חודשים ומעכב סיום בניית עשרות מקוואות ברחבי הארץ. 
       
       רצוני לשאול:
       
       1. מדוע מעוכב התקציב?
       
       2. מתי ישוחרר התקציב, והאם אפשר לשחרר לפחות את רובו לאלתר? 
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       עם פירוק משרד הדתות עברה האחריות לבניית מוסדות דת למשרד השיכון. במסגרת זו התגלו חשדות לכאורה לאי-סדרים בכל הקשור למכרז שבו זכתה חברת "יובל ירדן" לבניית מקוואות ברחבי הארץ. לאחר סדרה ארוכה של בדיקות הועבר החומר לפרקליטות המדינה, אשר המליצה על פתיחת חקירה פלילית נגד כל המעורבים.
       
       הנושא נדון בישיבת הממשלה בתאריך 6 בפברואר 2005, ובה הוחלט להמשיך לבנות כ-75 מקוואות שבנייתם כבר החלה, מתוך כ-100 מקוואות סך הכול, ובמקביל להמשיך בבדיקת הנושא. משרד הבינוי והשיכון מיישם במלואה את החלטת הממשלה, כאשר בחודשים האחרונים נמצאת בניית המקוואות בעיצומה ללא עיכובים מיוחדים.
       
2512. קביעת יעדי אבטלה רב-שנתיים
       
חבר הכנסת אמנון כהן שאל את שר האוצר
        ביום ב' בשבט התשס"ה (12 בינואר 2005):
       
       פורסם ב"הארץ" (20 בדצמבר 2004), כי על-פי דוח של מרכז טאוב, הממשלה אינה קובעת יעדי אבטלה רב-שנתיים.
       
       רצוני לשאול:
       
       1. האם הידיעה נכונה? 
       
       2. אם כן – מדוע אין קובעים יעדי אבטלה רב-שנתיים בדומה ליעדי האינפלציה והגירעון?
       
       3. האם ייקבעו יעדים אלו?
       
       4. אם כן – ומתי, ואם לא – מדוע?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       הממשלה אכן אינה קובעת היום יעדי אבטלה רב-שנתיים, בשל ההשפעה המוגבלת בטווח הקצר של המדיניות הפיסקלית בנושא. 
       
       קביעת יעדי אבטלה עלולה ליצור לחץ לנקוט מדיניות מלאכותית של קליטת עובדים בסקטור הציבורי, שהיא מדיניות מזיקה ולא רצויה, מתוך מטרה לפתור בעיות תעסוקה ולא כדי לתת מענה על צורך אמיתי בהרחבת הסקטור הציבורי. יתר על כן, הרחבת הסקטור הציבורי עומדת בסתירה מובהקת למדיניות הממשלה השואפת להקטנת הסקטור הציבורי, הקטנת המיסוי, העברת מקורות לסקטור הפרטי והגדלת שיעור הצמיחה כתוצאה מכך.
       
       קביעת יעדי אבטלה שנתיים, שאין באפשרות המדיניות הפיסקלית להשפיע עליהם בטווח הקצר, עלולה לפגוע באמינות המדיניות הפיסקלית, להטעות את הציבור שעלול לסבור בטעות כי יעדים אלה הם בני-השגה, להגדיל את האי-ודאות ולפגוע בסיכויי הצמיחה של המשק. 
       
       בניגוד להשפעה המוגבלת של המדיניות הפיסקלית על האבטלה, מושפעים האינפלציה והגירעון הפיסקלי במידה רבה על-ידי המדיניות המוניטרית והפיסקלית בהתאמה, ולכן מוצדק לקבוע יעדים בתחומים אלה. 
       
2519. ביטוח לפיקדונות בבנקים
       
חבר הכנסת יורי שטרן שאל את שר האוצר
       ביום ב' בשבט התשס"ה (12 בינואר 2005):
       
       ב"מעריב" (17 בדצמבר 2004), פורסם, כי בישראל אין ביטוח לפיקדונות בבנקים ולכן אין כל חובה משפטית להחזיר ללקוחות את כספם במקרה של קריסת הבנק. במקרה הבנק למסחר, המדינה בחרה לשאת בנזקים כדי לא לזעזע את המערכת הבנקאית.
       
       רצוני לשאול:
       
       1. האם נכון הדבר? 
       
       2. אם כן – מדוע אין במדינת ישראל ביטוח בדומה למדינות אחרות?
       
       3. כיצד יובטח כי הציבור לא ייפגע ממעילות בבנקים?
       
שר האוצר בנימין נתניהו:
       
       בעבר הועלתה פעמים אחדות האפשרות להנהגת ביטוח פיקדונות של הזכאים בבנקים. הדבר לא צלח בשל טענות שונות, ביניהן הטענה כי ביטוח הפיקדונות אינו ישים למערכת הבנקאות הישראלית בשל מאפייניה השונים ובשל התנגדותם של הבנקים הגדולים. המבנה הריכוזי של מערכת הבנקאות הישראלית ויכולת הפיקוח על הבנקים לאמץ גישת פיקוח הדוקה שימשו ככלי שמונע את נפילתו של הבנק, ולפיכך נטען שמתבטל הצורך בביטוח פיקדונות. 
       
       בנוסף, המבנה הריכוזי של המערכת חיזק את ההנחה שהממשלה לא תאפשר בשום מקרה נפילתו של בנק גדול, שכן זה עשוי לערער את היציבות הפיננסית של כלל המשק. הבנקים הגדולים התנגדו להנהגת ביטוח פיקדונות בטענה שהדבר יגרום להם לסבסד את הבנקים הקטנים הנתפסים כמסוכנים יותר.
       
       בשנים האחרונות הוצע לבחון מחדש את הצורך ואת אופן הפעלת מערכת ביטוח פיקדונות בשל המלצות המשלחת של קרן המטבע העולמית מספטמבר 2000, וכן לאור השינויים הגדולים שעברו על שוקי הכספים וההון המקומיים, כמו גם הניסיון הרב שנצבר בעולם בהפעלת ביטוח פיקדונות. תקפותם של הטיעונים המייתרים את הצורך בביטוח פיקדונות הולכת ופוחתת לאור השינויים והמגמות בענף השירותים הפיננסיים, למשל הרפורמה העצומה שהעברנו לפני ימים אחדים. פעילות הבנקים תופסת היום אופי מגוון וגלובלי יותר, דבר המקשה על רשויות הפיקוח להמשיך במדיניות פיקוח ובקרה הדוקים. מכאן עולה הצורך בהנהגת מערכת לביטוח פיקדונות ככלי לצמצום חשיפתם של הבנקים לסיכונים ולצמצום הנזק למפקידים במקרה של פשיטת רגל של אחד מהבנקים. למשל, נפילתו של הבנק למסחר מוכיחה, כי מנגנוני הבקרה הפנימיים של הבנק כשלו ולא היה בהם כדי למנוע את נפילת הבנק בסופו של יום.
       
       לאור זאת הוחלט על-ידי משרד האוצר ובנק ישראל לקדם את הטיפול בהקמת מערכת לביטוח פיקדונות בישראל. הוקם צוות בראשות הממונה על שוק ההון, החשב הכללי והמפקח על הבנקים ובהשתתפות נציגים בכירים ממשרד האוצר ובנק ישראל במטרה לגבש סופית הצעה אופרטיבית להנהגת מערכת של ביטוח פיקדונות. הקמת צוות זה היא חלק מהמלצות דוח-בכר לצעדים משלימים לרפורמות בשוק ההון, שתכליתם שכלול נוסף של התחרות.
       
       ביטוח פיקדונות נועד לתת גיבוי מסוים לכספי המפקידים, אם וכאשר בנק נקלע לקשיים, והוא מונע בהלה בציבור ובכך מייצב את מערכת הבנקאות. 
       
       אנו בדרך, כפי הנראה, חבר הכנסת שטרן, לביטוח פיקדונות, וזה במקביל לרפורמה שמצמצת את הריכוזיות. האחד משלים את השני.
       
היו"ר ראובן ריבלין:
       
       שאלה נוספת לחבר הכנסת יורי שטרן.
       
יורי שטרן (האיחוד הלאומי - ישראל ביתנו):
       
       ראשית, אני שמח לשמוע שאתם בדרך למציאת פתרון, ואני מקווה שזה יימצא במהירות.
       
       הקריסה של "קלאבמרקט" מזכירה לנו שוב, שיש במדינת ישראל מרחק בין ההון הפרטי של הבעלים - גם בסיפור של הבנק למסחר וגם ב"קלאבמרקט" - לבין הצרות שהניהול הכושל שלהם, רשלנות ותופעות אחרות גורמים לספקים, לצרכנים וכדומה. לכן, זה לא רק עניין של ביטוח, אלא גם של חשיפה של אנשים שעומדים מאחורי התאגיד. השאלה היא מה עושים בנושא זה, במיוחד לאור הלקחים של "קלאבמרקט".
       
שר האוצר בנימין נתניהו:
       
       לגבי המשבר ב"קלאבמרקט", אני הנחיתי את החשב הכללי, והוא מבצע פעולה של סיוע מיוחד לעסקים קטנים שנפגעו כתוצאה מ"קלאבמרקט", שם הפגיעה הגדולה ביותר. אתה מעלה דבר שהתייחסתי אליו אתמול במסיבת עיתונאים - השקיפות. שוק פועל כשוק. אין לנו ביטחון שהעסק לא יקרוס או לא ישגה או לא יפשוט רגל, אך דבר אחד אנו כן יכולים לדרוש – שבעלי העסק ומנהלי העסק ייתנו מידע מעודכן ומידע שקוף לציבור וגם לציבור הספקים והלקוחות כדי שההתנהלות תהיה תקינה. זה דבר שנעמוד עליו ונקפיד עליו, הוא חשוב. זו ההגנה האמיתית, חשיפת המידע בזמן. 
       
יורי שטרן (האיחוד הלאומי - ישראל ביתנו):
       
       דיברתי גם על חשיפה פיננסית.
       
שר האוצר בנימין נתניהו:
       
       יש הבדל בין התערבות הממשלה בהבטחת פיקדונות והתערבות הממשלה בהגנה על עסקים. אין סוף לדבר זה.
       
היו"ר ראובן ריבלין:
       
       חבר הכנסת שטרן אומר, אם עסקים יכולים לגרור בנקים - - -
       
שר האוצר בנימין נתניהו:
       
       זה לא המצב. אך כחלק מהפיקוח על הבנקים, זה הדבר המרכזי. אם אתה רוצה לדעת עד כמה מבנה האשראי בריכוזיות שהיתה קיימת, שעדיין קיימת, היה מעוות, אתן לך נתון: 70% מהאשראי של הבנקים ניתן ל-1% מהלקוחות. 
       
       ואני חושב שאתה יודע מי נמנה עם האחוז הזה, למשל. זה אומר שיש פה ליקוי, יש פה ממש כשל, שוב, כיוון שאין תחרות. אז ברור שהתחרות מתקנת ומורידה הרבה מן הסיכונים הללו, ואין לי ספק שזה ישפר את התוצאות. הממשלה תגדיל את התחרות והמפקח על הבנקים יפקח על הבנקים ועל האשראי שלהם, אבל אתה לא מבקש ממני, כממשלה, ללכת ולתת - - 
       
היו"ר ראובן ריבלין:
       
       פיקוח על החברה עצמה. 
       
שר האוצר בנימין נתניהו:
       
       - - פיקוח על החברה עצמה, כי אפשר לסגור את הכלכלה באותו רגע. 
       
היו"ר ראובן ריבלין:
       
       תודה רבה לשר וליורי שטרן על שאלותיו המאלפות. 
       
2520. מבצע אכיפה של מס הכנסה
       
חבר הכנסת דוד אזולאי שאל את שר האוצר
       ביום ב' בשבט התשס"ה (12 בינואר 2005):
       
       פורסם, כי רשות המסים פותחת במבצע, שבו ישתתפו כ-1,000 שוטרים ופקחים, במטרה לגבות 500 מיליון ש"ח מ-20,000 חייבי מס הכנסה עד אמצע חודש פברואר.
       
       רצוני לשאול:
       
       1. האם הידיעה נכונה? 
       
       2. אם כן – מה עלות המבצע?
       
       3. מי הם מרבית החייבים, ומדוע אמצעים כמו הוצאה לפועל וכיוצא בזה לא הועילו עד כה?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. מדובר במבצע הגבייה הגדול בתולדות מס הכנסה. לאור היענות הציבור והצלחת אמצעי האכיפה נגבו 800 מיליון ש"ח. 
       
       2. עלות המבצע כ-5 מיליוני ש"ח.
       
       3. מינון הפעילות וכמות המשאבים שהפנה הארגון בעבר לגבייה הכתיבו את תוצאות הפעילות קודם להקמת רשות המסים בישראל.		
       
2521. סובסידיה לחברת "בזק" עבור קישור גומלין
       
חבר הכנסת יגאל יאסינוב שאל את שר האוצר
       ביום ב' בשבט התשס"ה (12 בינואר 2005):
       
       לאחרונה קבעו משרדי התקשורת והאוצר, כי המפעיל הפנים-ארצי החדש בתחום הטלפוניה לא יצטרך לשלם לחברת "בזק" עבור קישור הגומלין במשך שנתיים, או עד לסכום 40 מיליון ש"ח. 
       
       רצוני לשאול:
       
       1. האם אכן הועבר נטל ההטבה האמורה מחברת "בזק" לקופת המדינה?
       
       2. האם הפחתת תמלוגי "בזק" אושרה בממשלה, ואם כן – כיצד?
       
       3. האם נמצא מימון חלופי לגיוס הסכום שהופחת מהתמלוגים?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. משרד התקשורת ומשרד האוצר החליטו להעניק לחברת "הוט טלקום" הגנת ינוקא לתקופה קצובה, במטרה לשפר את סיכויי חדירתה לשוק הטלפוניה הנייחת, המאופיין במבנה שוק מונופוליסטי, שיעורי צמיחה נמוכים, רמת תעריפים נמוכה, נאמנות לקוחות גבוהה, ונוסף על כל אלה מחייב ביצוע השקעות משמעותיות בעת הכניסה אליו, במיוחד ביחס לחברת "הוט טלקום" המחויבת לספק את השירות בכל הארץ לכל דורש (חובה כאמור לא תחול ביחס למתחרים נוספים בתחום).
       
       יצוין שבדרך כלל שחקנים חדשים שנכנסו לשווקים מונופוליסטיים זכו בתקופת החדירה הראשונית בהגנות מסוגים שונים.
       
       הגנת הינוקא שניתנה לחברת הכבלים משמעותה לחייב את חברות הטלפוניה הנייחת – "בזק" ו"הוט טלפוניה" - לרשום את עלויות קישורי הגומלין הכרוכות בהעברת השיחות בין שתי הרשתות, אך לא להעביר תשלום בגינם. ההגנה האמורה הוגבלה לשנתיים או עד שסכום התשלום נטו שיירשם בעד קישורי הגומלין בין הרשתות יגיע ל-40 מיליון ש"ח, המוקדם מבין השניים. גם במקרה זה, המדינה נושאת בעלות ההטבה לשחקן החדש.
       
       2. בתוקף סמכותם של שר התקשורת ושר האוצר לפי סעיפים 54 ו-59 לחוק התקשורת (בזק ושידורים), התשמ"ב-1982, ובאישור ועדת הכספים של הכנסת, הותקנה הוראת שעה מתאימה לעניין זה ב-20 באוקטובר 2004.
       
       3. אובדן ההכנסות הנגזר מההסדר בא לידי ביטוי בהצעת תקציב המדינה לשנת 2005, זאת בהתבסס על תחשיבים שנערכו על-ידי משרד התקשורת ומשרד האוצר. ברקע הדברים יש לזכור, כי בצד אובדן ההכנסות מתמלוגים מחברת "בזק", תזכה המדינה לתמלוגים שישולמו לה מצד חברת "הוט טלקום". 	
2547. מידע בנוגע לחלוקת אשראי במשק
       
חבר הכנסת אמנון כהן שאל את שר האוצר
       ביום ט' בשבט התשס"ה (19 בינואר 2005):
	
       בעקבות פרסום ממצאים בנוגע לפערים גדולים בחלוקת האשראי במשק, ולנוכח חשש כי הבנקים מפלים בעקביות חלקים גדולים באוכלוסייה –
       
       רצוני לשאול:
       
       1. מדוע אין הגופים המפקחים מחייבים את הבנקים למסור נתונים נוספים על חלוקת האשראי, כגון חלוקה גיאוגרפית, חלוקה על-פי סיווג מפורט (דוגמת עסקים קטנים), וחלוקה על-פי הכנסה מדווחת?
       
       2. האם ידרוש האוצר מהבנקים פילוח סטטיסטי מן הסוג הזה, ואם לא – מדוע?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       להלן תשובת בנק ישראל: "הדיווח הכספי לפיקוח על הבנקים נועד לשקף באופן נאות את הפעילות העסקית של התאגיד הבנקאי ולהעריך את ביצועיו, כדי שניתן יהיה להעריך את פעילותו העסקית ויציבותו באופן המיטבי.
       
       הדיווח לפיקוח על הבנקים נעשה, בין היתר, על בסיס הפעילות של כל סניף וסניף של התאגיד הבנקאי. מכאן שבפועל קיימת אינדיקציה לעניין החלוקה הגיאוגרפית של ביצועי התאגיד הבנקאי.
       
       הפיקוח על הבנקים פועל כדי שהבנקים ימסרו דיווח נפרד לעניין מגזר משקי-הבית, אם כי ההגדרות של כל בנק ובנק בהקשר זה שונות. מכל מקום, גם היום ניתן ללמוד מהדוחות הכספיים של התאגידים הבנקאיים על היקף הפעילות עם לווים 'גדולים' ו'קטנים' באמצעות הגילוי על סיכון האשראי לפי גודל לווה".
       
2567. חלקם של העשירונים התחתונים בצמיחה הכלכלית
       
חבר הכנסת יצחק כהן שאל את שר האוצר
       ביום ט' בשבט התשס"ה (19 בינואר 2005):
       
       פורסם, כי לפי הדוח השנתי של מכון אדווה, רק העשירון העליון נהנה מהצמיחה הכלכלית בישראל בשנת 2004, וכי הפגיעה העיקרית היתה בעשירונים התחתונים. 
       
       רצוני לשאול:
       
       1. האם הידיעה נכונה? 
       
       2. אם כן – מה ייעשה כדי שכל מגזרי החברה ייהנו מהצמיחה הכלכלית?
       
שר האוצר בנימין נתניהו:
       
       טוב, תשמע. אני אקריא את מה שהם כתבו, אחר כך אני אגיד לך מה אני חושב. 
       
יצחק כהן (ש"ס):
       
       לא, לא. תגיד קודם. 
       
שר האוצר בנימין נתניהו:
       
       מה אכפת לך? תן לי להקריא. אולי אני אדלה פה איזה צימוק מעניין. ואחר כך אני אגיד לך מה שאני חושב. 
       
       אז הנה מה שהמערכת פולטת החוצה, אחר כך תשמע מה שאני פולט החוצה. 
       
       1. כותרת הידיעה אינה נכונה, מכיוון שעדיין לא התפרסמו נתונים על התחלקות ההכנסות לפי עשירונים בשנת 2004, שמאפשרים לנתח את השפעת הצמיחה בשנה זו על השכבות השונות בחברה. את תוצאות מדיניות הממשלה, על חלקיה השונים של החברה, ניתן יהיה לבחון עם פרסום הנתונים לשנת 2004. 
       
       לא נכון. 
       
יצחק כהן (ש"ס):
       
       אז המשפחות האלה כבר יודעות. 
       
שר האוצר בנימין נתניהו:
       
       לא נכון, אני לא חושב שאפשר למדוד את זה בשנת 2004. אני חושב שאפשר למדוד את זה בשנים 2007, 2008, 2009. אנחנו בתהליך. אז אני מתקן את פקידי, הם פשוט טועים. בספרד לא יכולים היום למדוד את זה, ישר בשנה הראשונה. ב-1996, כשנכנס חוסה מריה אזנאר, אחרי השנה הראשונה, לא היה אפשר לדעת - אפשר היה כבר לראות כיוון – שחמישה מיליוני ספרדים ייתוספו ל-12 מיליון הספרדים שעבדו. בספרד יש 43 מיליון איש, רק 12 מיליון איש עבדו. האחרים היו נורא מסכנים, אבל העובדה - אמרו שהוא עוזר לעשירים, ורק כעבור שמונה שנים התברר שהוא עזר לעניים והביא חמישה מיליוני עניים לתוך שוק העבודה, העלה להם את רמת החיים ורמת השכר. אינדיקטורים לזה אנחנו רואים עכשיו, אבל זה לוקח יותר משנה או שנתיים. שם, אחרי שמונה שנים, כבר אף אחד לא היה יכול לומר ברצינות שאזנאר עזר לעשירים, כי הוא עזר לעניים. 
       
       עכשיו, אנחנו הוספנו עד היום רק 150,000 מקומות עבודה - או יותר נכון, 150,000 ישראלים נכנסו למקומות העבודה, חלק כתוצאה מהוצאת עובדים זרים, וחלק כתוצאה מיצירת מקומות העבודה, האבטלה ירדה - זו עזרה לעניים. מה אנחנו רוצים? שאדם ישב ויקבל את הקצבה? זו עזרה? בשום אופן לא. אז 150,000 ישראלים, מתוכם מעט מאוד עובדי היי-טק. אלפים. בודדים. הרוב המכריע, עם ישראל, נכנס לעבודה - עזרה. האם רואים את זה כבר אחרי תוצאות 2004? חלק. אבל בגדול זו מגמה. זו המגמה האירית, המגמה הספרדית, המגמה הסינגפורית - זה מה שקרה שם. במדיניות שאנחנו עשינו, שהיא המדיניות שלהם - לא הם העתיקו את המדיניות שלנו, אנחנו מעתיקים את המדיניות שלהם - העלו את העשירונים התחתונים באופן אבסולוטי, לא באופן יחסי. גם באופן יחסי, בעצם. אבל מה שחשוב, זה באופן אבסולוטי. העלו אותם והם יצאו ממצוקת עוני. יצאו לתוך עבודה, לתוך העלאת שכר, לתוך עבודות, משרות, מלאות ולא חלקיות - אגב, כל זה קורה לנו סטטיסטית עכשיו. האם באופן יחסי, בשיטה שנהוגה בארץ, שהיא שיטה אירופית, שבה אתה משווה את העשירון, את החציון של החציון - ואתה לא בודק אבסולוטית מה קרה - האם יראו את זה? אינני יודע. אתה יודע מה? אינני יודע. אבל אני יודע שאם תגיד לי שכולם עולים פי-מאה ברמת השכר היום, ברגע זה, העוני לא משתנה לפי הקריטריונים שלנו, אבל העוני כן משתנה במציאות. כי אם למישהו יש פי-מאה בבת-אחת, לכולם יש פי-מאה, והעוני לא משתנה - העוני כן משתנה. זו הגדרה סטטיסטית, לא הגדרת חיים. 
       
       2. דווקא באשר לשאלה השנייה אני מסכים, אני מוכרח להגיד - תנאי הכרחי למדיניות חברתית נכונה הוא המשך מדיניות כלכלית נכונה. בשנת 2005, במקביל לשמירה על יעדי התקציב וביצוע שינויים מבניים להגברת התחרותיות במשק, ננקטות פעולות שמטרתן לסייע לשכבות החלשות כבר בטווח המיידי. בין היתר, הוגדלו התקציבים לסיוע לקבוצות חלשות שנמצאות מחוץ לשוק העבודה – אתם יודעים את זה, כי אתם אישרתם את זה; קודם כול לקשישים - כל קשיש מקבל כ-2,000 שקל תוספת נטו, וזה הרבה. אגב, אנחנו מעריכים שיצאו, נדמה לי, בין 30,000 ל-40,000 משפחות קשישים מקו העוני. בסטטיסטיקה של החציון, לא רק שהם מקבלים יותר, הם גם יצאו מהעוני בהזדמנות חגיגית זאת. אבל בעיני הרבה יותר חשובה לא ההגדרה הסטטיסטית של העוני, אלא המציאות. אתה נותן להם כמה אלפי שקלים לשנה וזה מאוד עוזר. מאוד עוזר. 
       
       אנחנו גם הוצאנו תקציבים לתוכנית ויסקונסין, שתסייע למחוסרי תעסוקה להשתלב בשוק העבודה בארבע ערים, אבל אנחנו נרחיב את זה במהירות האפשרית אם נראה שזה נושא את התוצאות שהתוכנית הזאת נשאה בחו"ל, ומובן שאנחנו ממשיכים במאמצים - אני לפחות ממשיך במאמצים - לצמצם את מספר העובדים הזרים. היתה לנו כאן עצירה מסוימת, חבר הכנסת כהן, נצטרך לחזור במשנה מרץ, כי כל פעם שאנחנו מוציאים עובד זר, כמעט כל פעם, אנחנו מגדילים את ההסתברות שעובד ישראלי יתפוס את מקומו. שיפור מצבן של השכבות החלשות בטווח הארוך מותנה בהרחבת ההשתתפות בכוח העבודה ובהשקעה בהון אנושי. 
       
       כן, אבל מסתבר שיש דבר אחר שקובע הרבה יותר. הבחור הזה כנראה לא קורא את הספרים שאני מנחה אותם לקרוא. המחקר המקיף ביותר שמראה את השינויים ברמת הכנסה לאוכלוסיות המדינות השונות, הוא המחקר של המכון הבין-לאומי של מקינזי, שבדק 17 כלכלות במשך 12 שנה. אין אף אחד שיכול לעשות את המחקר הזה, משום שאין חברה בעולם שיש לה האמצעים שיש למקינזי לראות, להיכנס למאות, לאלפי חברות, במאות סקטורים תעשייתיים, בקרוב ל-20 מדינות. ומה שהם גילו זה דבר מדהים. הוא מחולל היום שינוי בכל העולם. אנחנו מדברים על תיאוריה - מה יקבע? ההון האנושי, החינוך - לטווח ארוך בוודאי זה משפיע. אבל יש מדינות מאוד מחונכות ומאוד עניות, למשל, במזרח אירופה. בולגריה מאוד מאוד מחונכת  ומאוד מאוד ענייה. זה לא כל כך עוזר. מה שעוזר ומה שקובע זה הסרת החסמים לתחרות. זה מה שמעלה את רמת החיים, זה מה שמוציא אנשים לתוך העבודה, זה מה שמעלה להם את השכר בעבודה. תחרות מעלה את השכר, היא לא מורידה את השכר. היא מוציאה אנשים מהעוני, היא לא מכניסה אותם לעוני. ובמידה שכלכלה יותר חופשית ויותר תחרותית, אנחנו רואים שרמת החיים של כולם עולה. 
       
       יש הדוגמה המאלפת ביותר למחקר הזה, שנתפרסם בספר שקוראים אותו עכשיו בכל העולם, בכל העולם, שנקרא: הכוח של הפריון – The Power of Productivity - מאת ביל ויליאם האריס. אני הזמנתי אותו לארץ, למה שקרוי כנס קיסריה, והוא די המם את השומעים. יש שאלה, למשל, מדוע יפן, שמייצרת מכוניות יוצאות מן הכלל ואלקטרוניקה מדהימה, וכו', למה היא ענייה לעומת ארצות-הברית, או פחות עשירה מארצות-הברית בכ-25% בהכנסה לנפש? הרי יש לה התעשיות הכבירות האלה והיצוא הכבד הזה. משום שרוב האנשים ביפן, כמו רוב האנשים בישראל, אינם מועסקים בייצור. הם אינם מועסקים בתעשיות ההיי-טק או בתעשיות המתקדמות. הם מועסקים במסחר, בקמעונאות - והקמעונאות ביפן מגינה על הקטן, על מכולות, על חנויות קטנות. כתוצאה מזה, הפריון שמושג בקמעונאות, שהוא המעסיק העיקרי ביפן, נמוך לאין-שיעור לעומת ארצות-הברית. בארצות-הברית יש "וולמארט", אגב, אתה רואה אותם גם ב"קארפור" - אתה רואה את "איקאה" בעולם ובארץ. כשאתה מכניס את "איקאה" אתה מעלה את רמת החיים. אתה מעלה את רמת החיים, אתה מעלה את רמת התעסוקה ואתה מוציא אנשים מהעוני.
        
       ביפן יש לחץ פוליטי של מפלגת השלטון, ה-LDP, שנשענת על מה שנקרא "בעלי המכולות הקטנים", שפשוט מונעים כניסה של החברות הגדולות האלה. זה ההסבר העיקרי לכך שרמת החיים של היפנים נמוכה יותר - משום שמי שתקוע בסקטור הזה לא יכול להתרומם.
       
       אני אומר כאן משהו מאוד-מאוד מהפכני. אני אומר שהסרת הבלמים, הסרת החסמים לתחרות, זו הפעולה החברתית החשובה ביותר שאנחנו יכולים לעשות.
       
היו"ר ראובן ריבלין:
       
       כבוד השר, אדוני שהיה ראש הממשלה, הסרת חסמים בתחרות יכולה ליצור אבטלה של רבים מהפקידים שנצטרך לפטר, שהם רגולטורים בלי שהם נקבעו להיות רגולטורים.
       
שר האוצר בנימין נתניהו:
       
       הם ימצאו עבודה בשוק הצומח.
       
היו"ר ראובן ריבלין:
       
       משרד המשפטים לא כל כך מהר יוכל למצוא עבודה, במעמד שהוא קנה לו.
       
שר האוצר בנימין נתניהו:
       
       אני אביא לכם דוגמה: העדר תחרות בנמלים, זה דבר שקעקע אותנו, שהכניס אותנו לאדמה וגרם כאן לאבטלה נוראית. העדר תחרות בבנקים, זה דבר שמזיק בצורה נוראית, פשוט נוראית.
       
חמי דורון (שינוי):
       
       - - -
       
היו"ר ראובן ריבלין:
       
       אני רואה שאתה כבר התחלת אותה.
       
שר האוצר בנימין נתניהו:
       
       אני מנצל את השעה המאוחרת, הזמנתם אותי לענות, ואני עונה, מה אני יכול לעשות.

משה גפני (דגל התורה):
       
       אתה יכול להרחיב.
       
שר האוצר בנימין נתניהו:
       
       אני לא מרחיב, אני רק אומר שאנחנו נעבור במסרקות ברזל בכל מקום בכלכלה הישראלית, בסקטור הפרטי, בסקטור הציבורי, פשוט נשבור את המונופולים, נשבור את הדואופולים, נשבור את עודף הרגולציה שלנו, והיא קיימת, על מנת לאפשר תחרות, כי אם יש דבר שמעלה את רמת החיים ומוציא במיוחד את החלשים מהעוני ומושך אותם למעלה, זה תחרות.
       
       היום הזכרתי שפונים למקנזי, אבל פונים גם לממשלת ישראל, אלי לפחות, ואם בעבר הסתכלנו על אחרים, היום אחרים מסתכלים עלינו ורוצים לראות מה אנחנו עושים, כי אנחנו צומחים יותר מהר מהם. והצמיחה הזאת והיציאה קדימה, המשיכה של כל האוכלוסייה למעלה, שהיא תהליך הדרגתי שלא נמדד בשנה או שנתיים, אף-על-פי שאנחנו כבר רואים תוצאות, הן תוצאה של הגדלת התחרות.
       
היו"ר ראובן ריבלין:
       
       תודה. האם יש לך שאלה נוספת?
       
שר האוצר בנימין נתניהו:
       
       איך יכולה להיות לו עוד שאלה?
       
יצחק כהן (ש"ס):
       
       תודה, אדוני שר האוצר. עד שנגיע לחוף המבטחים הזה, בינתיים אנחנו סוחבים על גבינו מיליון איש מתחת לקו העוני, 700,000 ילדים רעבים מתחת לקו העוני. הם לא יוכלו להמתין, אדוני, עד שנגיע לחוף המבטחים.
       
שר האוצר בנימין נתניהו:
       
       אתה צודק, לכן התחלנו במפעל הזנה ל-150,000 ילדים ונרחיב אותו. הבאנו 500 מיליון שקלים תוספת לסל התרופות, לאנשים שלא יכלו לשאת בזה, ואני מניח שגם את זה נרחיב. לכן, נתנו לנכים שחיים רק מהבטחת הכנסה, הם האנשים הכי עניים במדינה - הוספנו להם באמת בסכומים גדולים. לכן אנחנו באים לנשים עובדות, או שאינן עובדות, כי הן מתקשות לטפל בילדים - אנחנו מוסיפים מאות מיליוני שקלים, שאתה אישרת בוועדת הכספים, כבר בשנה הזאת. כל אלה הם צעדים שאנחנו עושים מייד מתוך הצמיחה שנותנת לנו תקבולים כדי לעזור למי שלא יכול להיות בשוק העבודה.
       
יצחק כהן (ש"ס):
       
       אין ספק, אדוני. גם קראנו את פרופסור זוסמן שאמר שלא תמיד שוק העבודה מוציא את האנשים מקו העוני.
       
שר האוצר בנימין נתניהו:
       
       הוא טועה.
       
יצחק כהן (ש"ס):
       
       יכול להיות. יכול להיות.
       
שר האוצר בנימין נתניהו:
       
       פרופסור זוסמן טועה.
       
יצחק כהן (ש"ס):
       
       אבל אי-אפשר להתווכח עם העובדות.
       
שר האוצר בנימין נתניהו:
       
       אנחנו מתווכחים עם העובדות, בארצות-הברית, במדינות אחרות - - -
       
יצחק כהן (ש"ס):
       
       אנחנו סופרים אותם.
       
שר האוצר בנימין נתניהו:
       
       כרגע, אתה אומר.
       
יצחק כהן (ש"ס):
       
       עד שנגיע. השאלה מה עושים עד שמגיעים לחוף מבטחים.
       
היו"ר ראובן ריבלין:
       
       הוא אמר. יכול להיות שזה לא מספיק - - -
       
שר האוצר בנימין נתניהו:
       
       אמרתי ששמים שם מיליארדים של שקלים, שאגב הם זמינים, חבר הכנסת כהן. לפני שנתיים היינו יכולים לחשוב על הדברים האלה, היינו יכולים לדבר על חמלה, אבל לא היינו יכולים לעשות דבר כדי לבצע חמלה. היום, בגלל המדיניות הנכונה, אנחנו יכולים להתחיל להפנות כספים לאלה שבאמת אינם יכולים לעבוד, משום שאלה שיכולים לעבוד, הולכים לעבוד.
       
היו"ר ראובן ריבלין:
       
       לא די לדבר על חמלה, אלא צריכים להיות בעלי יכולת לרחם על אלה הזקוקים לחמלה. תודה רבה לשר.
       
       שאילתא מס' 2596, של חבר הכנסת ברונפמן. לפרוטקול.
       
2596. חשדות נגד בכירים במכס 
       
חבר הכנסת רומן ברונפמן שאל את שר האוצר
       ביום ט"ז בשבט התשס"ה (26 בינואר 2005):
       
       לאחרונה הועלו חשדות חמורים בתקשורת נגד ראש מדור חקירות במכס והאחראי עליו, שהם מקיימים קשרים קרובים עם עברייני מכס ודמויות המככבות בדוחות מודיעיניים.
       
       רצוני לשאול:
       
       1. האם מתוכננים חילופי גברי נוכח החשדות, שאינם מוכחשים על-ידי החשודים?
       
       2. מאז החלה החקירה, כמה הברחות סיגריות נתפסו בנמלי ישראל?

תשובת שר האוצר בנימין נתניהו:
(לא נקראה, נמסרה לפרוטוקול)
       
       בהתאם להוראה 62.344 להוראות התקשיר "לא ישלחו - - -  לכל אדם שאינו מוסמך לכך בתוקף תפקידו הרשמי ולא יובאו לידיעתם מסמכים או העתקי מסמכים או תוכן מסמכים הנוגעים בתנאי העבודה או במעמד - - -  של העובד".
       
       עם זאת, רשות המסים בישראל, עם הגורמים הרלוונטיים, לרבות נציבות שירות המדינה ופרקליטות המדינה, פועלת לבדיקת הנושא בכללותו ולהפעלת סמכויותיה על-פי החוק במידת הצורך.
       
       רשויות המכס ממשיכות לחשוף הברחות מוצרים לרבות סיגריות, ללא כל קשר לחקירת הפרשה שהסתיימה זה מכבר.		
       		
היו"ר ראובן ריבלין:
       
	שאילתא מס' 2685, של אליעזר זנדברג. לפרוטוקול.

2685. תקצוב בתי-חולים נוכח מגפת השפעת
       
חבר הכנסת אליעזר זנדברג שאל את שר האוצר
       ביום ז' באדר א' התשס"ה (16 בפברואר 2005):
       
       לבתי-חולים משולם סכום בגין כל מאושפז. הגידול במספר חולי השפעת המאושפזים בימים אלה הביא לתפוסה של יותר מ-100%, ובתי-החולים מבקשים להשתמש בהכנסה העודפת כדי לטפל במאושפזים הרבים. נודע כי משרדך אינו מאשר בקשה זו.
       
       רצוני לשאול:
       
       1. האם הידיעות נכונות? 
       
       2. מדוע אין משרדך מאפשר שימוש בכספים אלה כדי לטפל במאושפזים, שהם עצמם משלמים עבור אשפוזם?

תשובת שר האוצר בנימין נתניהו:
(לא נקראה, נמסרה לפרוטוקול)
       
       לכל בית-חולים נקבע יעד הכנסות שנתי, זאת כדי למנוע גידול בלתי מבוקר בהוצאה הלאומית לבריאות. עודף הכנסות מעבר ליעד חוזר לקופת המדינה.
       
       עם זאת, לאור המצב החריג שנוצר עקב מחלת השפעת השנה, הגיעו משרדי הבריאות והאוצר להסכמה, לפיה יוגדלו יעדי ההכנסות וההוצאות של בתי-החולים באופן שישקף את הגידול הזמני בפעילותם.		
היו"ר ראובן ריבלין:
       
       שאילתא מס' 2689, של חבר הכנסת שלמה בניזרי. לפרוטוקול.
       
2689. הפער בין ההכנסה בעשירון העליון לעשירון התחתון
       
חבר הכנסת שלמה בניזרי שאל את שר האוצר
       ביום ז' באדר א' התשס"ה (16 בפברואר 2005):
       
       פורסם, כי ההכנסה הממוצעת למשפחה בעשירון העליון היא 36,000 ש"ח לחודש, לעומת 3,193 ש"ח לחודש בעשירון התחתון. לפי פרסומי מרכז אדוה, 32% מהישראלים מרוויחים שכר מינימום ומטה. 
       
       רצוני לשאול:
       
       1. האם הנתונים מדויקים? 
       
       2. אם כן – כיצד אמורה הצמיחה הכלכלית לסייע לעשירונים התחתונים?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. הנתונים שפורסמו נכונים, אם כי חשוב לדייק בהבנת ההגדרות ובהבנת ההבדלים בין הנתונים השונים. הנתונים לקוחים משני מקורות: נתוני השכר לקוחים מתוך "סקר הכנסות 2003" של הלשכה המרכזית לסטטיסטיקה ונתוני שיעור המשתכרים עד שכר מינימום הלקוחים מתוך פרסום של המוסד לביטוח לאומי בשם "ממוצעי שכר והכנסה לפי יישוב ולפי משתנים כלכליים שונים 2001-2002". המינימום שאליו מתייחסים הנתונים הוא שכר המינימום לחודש ולא שכר המינימום לשעה. לפיכך, משתכרי שכר בגובה עד שכר מינימום יכולים להיות גם עובדים שהועסקו במשרות חלקיות.
       
       הבדל חשוב בין הנתונים הוא שנתוני השכר הם נתונים של משקי-בית ואילו הנתון על המשתכרים עד שכר מינימום הוא נתון של פרטים. כלומר, יש אפשרות כי אחד מבני-הזוג משתכר פחות משכר המינימום, אך ההכנסה הכוללת של משק-הבית גבוהה. בנוסף, ייתכן כי היחס בין ההכנסות של השכירים (בעשירון העליון לעומת העשירון התחתון) נמוך מן היחס בין המספרים האלה, מכיוון שמספר השכירים בכל משק-בית אינו בהכרח שווה.
       
       2. צמיחה כלכלית ארוכת-טווח משרתת את מצבם של העשירונים התחתונים דרך מנגנונים שונים; פירושה של צמיחה כלכלית הוא גידול בתוצר הכולל של המשק – כלומר, עסקים מתרחבים, מגדילים את היקף הייצור ומגדילים את מספר המועסקים. כתוצאה מכך חל גידול בביקוש לעובדים, שמשמעותו גידול במספר המועסקים וירידה בשיעור האבטלה. גידול בביקוש לעובדים המלווה בירידה משמעותית באבטלה תורם גם לעליית שכרם של המועסקים. שילוב של יצירת מקומות עבודה חדשים עם עליות שכר מגביר את המוטיבציה להשתלב בשוק העבודה ומאפשר לעובדים שהיו מחוץ לשוק העבודה למצוא מקומות תעסוקה. 
       
       נוסף על כך, צמיחה כלכלית מגדילה את הכנסות המדינה ממסים ומצמצמת את החוב ביחס לתוצר. בכך מגדילה הצמיחה את המקורות של הממשלה ומפחיתה את הלחצים קצרי-הטווח וארוכי-הטווח על התקציב. התוצאה היא גמישות רבה יותר של המדיניות הפיסקלית, המאפשרת שיפור בהקצאת המשאבים בתוך התקציב והפחתת הצורך לבצע קיצוצים בשירותים הניתנים על-ידי המדינה, המשליכים באופן שלילי על מצבם של העשירונים התחתונים.
       
       כמו כן, צמצום החוב הלאומי ביחס לתוצר משפר את היציבות הכלכלית, ועל-ידי כך מוריד את הריבית הריאלית במשק. הירידה בריבית מובילה לשיפור נוסף במצבם של העשירונים התחתונים, שהם הנפגעים הראשונים מריבית גבוהה במשק.
       
היו"ר ראובן ריבלין:
       
       שאילתא מס' 2714, של חבר הכנסת רשף חן, בעניין דירקטוריונים בחברות הנמלים.
       
2714. דירקטוריונים בחברות הנמלים
       
חבר הכנסת רשף חן שאל את שר האוצר
       ביום ז' באדר א' התשס"ה (16 בפברואר 2005):
       
       לאחרונה הוקמו חברות נמלים לניהול נמלי הארץ ומונו להן דירקטוריונים. 
       
       רצוני לשאול:
       
       1. מה שמות הדירקטורים שמונו לכל אחת מהחברות? 
       
       2. מה ההשכלה והרקע המקצועי של כל דירקטור?
       
       3. למי מהדירקטורים רקע וניסיון בתחום הספנות והנמלים? 
       
       4. האם בין הדירקטורים חברים ממפלגת הליכוד, ואם כן – מי?
       
שר האוצר בנימין נתניהו:
       
       אני מצרף כאן רשימת דירקטורים בחברות: חברת הנכסים בע"מ - חנ"י, חברת נמל אשדוד בע"מ, חברת נמל חיפה בע"מ. חברת נמל אילת בע"מ.
       
       נְמַל אומרים או נָמֵל?
       
היו"ר ראובן ריבלין:
       
       נָמֵל.
       
שר האוצר בנימין נתניהו:
       
       הרשימה כוללת את שמות הדירקטורים בכל אחת מהחברות - -
       
היו"ר ראובן ריבלין:
       
       זה נָמַל אילת.
       
שר האוצר בנימין נתניהו:
       
       - - השכלתם ועיסוקם הנוכחי, וכן דירקטורים החברים במרכז הליכוד.
       
       לגבי אנשים ספציפיים, מר דן תיכון הוא יושב-ראש דירקטוריון חברת הנכסים חנ"י - הוא בעל רקע בתחום מתוקף היותו יושב-ראש מועצת רשות הנמלים והספנות עד ליום ביטול הגוף הזה והמעבר לחברות.
       
       אברהם ירושלמי הוא דירקטור בחברת הנכסים חנ"י - הוא בעל ניסיון, מתוקף היותו מנהל אגף בכיר, עיצוב מדיניות ותכנון, במשרד התחבורה, וכן חבר במועצת רשות הנמלים והספנות עד ליום ביטול הגוף.
       
       חיים צורי הוא חבר דירקטוריון חברת נמל חיפה בע"מ – בעל רקע רב בתחום הנמלים. הוא היה שותף במשך 30 שנה בחברה למתן שירותי נמל. בטח מי ששאל לא ידע על הרקע הזה של חיים צורי.
       
       יש פה, אם תרצו, אני יכול לתת לפרוטוקול - - -
       
היו"ר ראובן ריבלין:
       
       הוא ראש עיר.
       
שר האוצר בנימין נתניהו:
       
       הוא ראש העיר קריית-מוצקין. במקרה יש לו 30 שנות ניסיון בעבודה בנמלי הים.
       
       יש לי כאן רשימה, שאני אעביר לחבר הכנסת חן, שמפרטת את יתר המינויים.
       
היו"ר ראובן ריבלין:
       
       בבקשה, שאלה נוספת לחבר הכנסת חן.
       
רשף חן (שינוי):
       
       שאלת הבהרה. שלושת השמות האלה - הם השלושה היחידים שהם חברי ליכוד או שיש להם ניסיון בנושא נמלים. אני שאלתי למי מהדירקטורים יש רקע וניסיון בתחום הספנות, ושאלתי אם בין הדירקטורים חברים ממפלגת הליכוד.
       
היו"ר ראובן ריבלין:
       
       הכוונה היתה, אם יש אנשים לא מוכשרים מהליכוד בדירקטורים.
       
רשף חן (שינוי):
       
       לא שאלתי על חיתוך כפול של אנשים שהם גם מוכשרים וגם מהליכוד, שאלתי על כישורים של הדירקטורים באשר הם דירקטורים.
       
היו"ר ראובן ריבלין:
       
       גם אני הייתי מבין את השאלה כפי שנענתה. אתה התכוונת לשאול אם יש מינויים פוליטיים של אנשים שאין להם כשירות ואינם מוכשרים. דרך אגב, נדמה לי שמינוי כל הדירקטורים האלה צריך את אישורה של ועדת-רביבי.
       
רשף חן (שינוי):
       
       אדוני, זה בסדר.
       
שר האוצר בנימין נתניהו:
       
       כולם עברו את ועדת-רביבי.
       
היו"ר ראובן ריבלין:
       
       נו, ברור, אחרת לא היית יכול למנות אותם.
       
שר האוצר בנימין נתניהו:
       
       אתה שואל אותי מי זה מהליכוד, אין לי מושג.
       
רשף חן (שינוי):
       
       השלושה האלה. באמת שאלה אינפורמטיבית, אני מנסה להבין.
       
שר האוצר בנימין נתניהו:
       
       יש פה רשימה ארוכה - -

רשף חן (שינוי):
       
       של כישורים.
       
שר האוצר בנימין נתניהו:
       
       - - של 30-40 דירקטורים.

רשף חן (שינוי):
       
       בגלל זה אני שואל.
       
שר האוצר בנימין נתניהו:
       
       לא כתוב כאן מי מהליכוד.
       
היו"ר ראובן ריבלין:
       
       לא כתוב שם מי שייך לליכוד ומי לא. הוא נגע בשלושה שמות, שברור שהם מהליכוד. אם חבר הכנסת ויושב-ראש הכנסת לשעבר, דן תיכון, היה חבר מטעם הליכוד, הוא ענה לך על חבר הכנסת תיכון.
       
       צורי הוא ראש העיר מטעם הליכוד בקריית-ביאליק, לתפארת כל התושבים שם.
       
רשף חן (שינוי):
       
       אדוני, אני לא מבין.
       
חמי דורון (שינוי):
       
       קריית-מוצקין.
       
היו"ר ראובן ריבלין:
       
       קריית-מוצקין, סליחה.
       
רשף חן (שינוי):
       
       שאלתי לגבי כל אחד מהדירקטורים, מה הכישורים שלו.
       
שר האוצר בנימין נתניהו:
       
       כתוב.
       
רשף חן (שינוי):
       
       לזה אני מניח שיש תשובה. שאלתי מי מבין כלל הדירקטורים - - -
       
שר האוצר בנימין נתניהו:
       
       גם על העיסוק שלהם. סליחה, יש לך. עכשיו אני קורא לך. מרים מיכאלי – האם היא חברה במרכז הליכוד? לא. אני עובר לפי הרשימה. אברהם ירושלמי – לא. דן תיכון – כן. נורית אמיתי – לא. אסף רגב – לא. אפנאן אבו-טהה – לא. דפנה עין-דור – לא. מיכל רייקין – לא. איריס שטרק – לא. חוה בן-ארי – לא. רני לובנשטיין – לא. קובי נבון – לא. עמית לנג – לא. עזריאל נבו – לא. דוד חרמש – לא. עירית שפרבר – לא. אברהם (עמי) סגל – לא. דלית רגב – לא. חדד יצחק – לא. קרן ברק – לא. יוליה מרוז – לא. זה לא מוצא חן בעיני שאני שואל על פקידות ופקידים שלי במשרד האוצר, כי אני אף פעם לא שואל. חיים צורי – לא. חיים צורי לא חבר מרכז, זה טעות, אקס אופיציו.
       
היו"ר ראובן ריבלין:
       
       ודאי. הוא חבר מרכז בהיותו - - -
       
שר האוצר בנימין נתניהו:
       
       זאת טעות, אני כבר אומר לך.
       
רשף חן (שינוי):
       
       סליחה, אני רוצה להפנות את תשומת הלב שלא שאלתי מי חבר מרכז ליכוד, אלא מי חבר מפלגת הליכוד.
       
היו"ר ראובן ריבלין:
       
       מה פירוש?
       
שר האוצר בנימין נתניהו:
       
       לא יודע. חלק כן, חלק לא. אינני יודע.

רשף חן (שינוי):
       
       אני לא שאלתי על המרכז.
       
שר האוצר בנימין נתניהו:
       
       באשיר פאהום ג'יוס - - -
       
היו"ר ראובן ריבלין:
       
       אסור לחברי דירקטוריונים להיות חברי אקזקוטיבה, הם לא חברי אקזקוטיבה פוליטית.
       
רשף חן (שינוי):
       
       אדוני, אני לא מבקר המדינה.
       
היו"ר ראובן ריבלין:
       
       אסור לחברי דירקטוריונים להיות חברי אקזקוטיבה פוליטית. 
       
רשף חן (שינוי):
       
       אני לא מבקר המדינה.

היו"ר ראובן ריבלין:
       
       מאיפה הוא יכול לדעת? יש 300,000 חברי ליכוד, קח את השמות האלה, קח את ספר הבוחרים של הליכוד ותבדוק. 
       
רשף חן (שינוי):
       
       יש 30 חברים. אנחנו לא יכולים לדעת מי - - - 

היו"ר ראובן ריבלין:
       
       אתה רוצה ששר יתחיל לברר בספר הבחירות של הליכוד?

רשף חן (שינוי):
       
       אני מבטיח לאדוני שהשר לא בירר שום בירור בנושא הזה. זה לא הנושא. השאלה היא אם המינויים האלה הם מינויים ראויים או מינויים פוליטיים.

היו"ר ראובן ריבלין:
       
       הוא ענה לך.

רשף חן (שינוי):
       
       העובדה שממנים, אם ממנים, אנשים מהמפלגה של השר מצריכה תשובה. 
       
היו"ר ראובן ריבלין:
       
       הוא ענה לך. הכול שקוף.

רשף חן (שינוי):
       
       הוא עונה על שאלה שלא שאלתי.

שר האוצר בנימין נתניהו:
       
       האם הם חברי ליכוד או לא, אני לא יכול לדעת. חשבתי שאתה מדבר על חברי מרכז הליכוד.

רשף חן (שינוי):
       
       לא, לא שאלתי.

שר האוצר בנימין נתניהו:
       
       אם אתה שואל לגבי ההשכלה, אתן לך את ההשכלה, זה פשוט מעניין לקרוא: אני מקריא, אני לא אדלג על שום רובריקה. אני לא אתן את השמות, פשוט אקריא לך: .B.A כלכלה, סוציולוגיה, .M.A מינהל ציבורי, .B.A כלכלה, .M.A מינהל עסקים, .B.A מדעי החברה, LL.B. משפטים, .B.A כלכלה, .LL.B משפטים, .B.A כלכלה, .LL.B משפטים, B.A. כלכלה, .LL.B משפטים, .B.A כלכלה, .M.A מינהל עסקים,   .B.A כלכלה מינהל עסקים, .B.A כלכלה וחשבונאות, רואה חשבון, .B.A מדעי המדינה, .B.Sc כלכלה וחקלאות, .B.A כלכלה וחשבונאות, LL.B. משפטים. אני לא מדלג על כלום, אני פשוט יורד בטור. .B.A כלכלה ניהול, MBA מינהל עסקים, .B.A מדעי המדינה, .B.A מהנדס שיווק, MBA מדעי המדינה, .B.Sc הנדסה חקלאית, MBA מדעי המדינה, .B.A מדעי החברה, סוציולוגיה ואנתרופולוגיה, .B.A מדעי המדינה, MBA ביקורת פנימית וציבורית, .B.A כלכלה, חשבונאות ורואה חשבון. אתה רוצה שאני אמשיך?

רשף חן (שינוי):
       
       לא, זה יפה. 

משה גפני (דגל התורה):
       
       B.A. זה המקצוע - - - 

רשף חן (שינוי):
       
       לא, .B.A  בכלכלה. אם אנחנו כבר באמת מכירים ועונים בעל-פה, השאלה העיקרית בעיני היא למי מהדירקטורים רקע וניסיון בתחום הספנות והנמלים.

שר האוצר בנימין נתניהו:
       
       עכשיו אתה רוצה שאני אקריא לך את העיסוק? 

רשף חן (שינוי):
       
       לא, ניסיון בתחום הספנות והנמלים. יכול להיות שיש, אגב, בינתיים זה עושה רושם שזה בסדר.

שר האוצר בנימין נתניהו:
       
       בוא נגיד ככה: הם במשרד התחבורה, הם באגף הכלכלה במשרד התחבורה, באגף התקציבים במשרד האוצר, רואה-חשבון, מנכ"ל חברה טכנולוגית, ממונה תחבורה ציבורית במשרד התחבורה, סמנכ"ל המכס באוצר, מנהל תחום תוכנית העבודה במשרד התחבורה, עצמאי בעל משרד, רכזת תקציבים במשרד האוצר, ראש עיריית קריית-מוצקין - זה לא כתוב כאן, אבל אמרתי לך שהיו לו 30 שנה של ניסיון וכו'. זהו. אני לא יודע כמה מומחי ספנות יש לנו.

חמי דורון (שינוי):
       
       - - - 

היו"ר ראובן ריבלין:
       
       מה זה הדבר הזה? מה זה הדבר הזה, תגיד לי. איך אדוני מדבר כך אל שר. מה, האנשים האלה הם הפקר? 

חמי דורון (שינוי):
       
       חס וחלילה, בסך הכול אני מעיר לשר שהוא לא היה 30 שנה בענף הספנות, הוא היה מפקד אוגדה בצבא. 

היו"ר ראובן ריבלין:
       
       אני אומר לכם שכל האנשים עוברים את ועדת-רביבי ברמה של דירקטוריונים כאלה. בלי כל ספק, יכולות להיות שאלות. תשאל שאלה ספציפית על אדם זה או אחר, יענה לך. מה, השר עומד פה לוועדת חקירה בשאילתא רגילה? מה זה?
       
שר האוצר בנימין נתניהו:
       
       אבל אני רוצה לכפור בתפיסה שלך. בעיני הרבה יותר חשוב שיהיה להם רקע עסקי מאשר רקע של ספנות.

היו"ר ראובן ריבלין:
       
       היום הכול כלכלה. 

שר האוצר בנימין נתניהו:
       
       הרבה יותר חשוב. אתה יודע, אתה מדבר עם אדם שעבד פעם בחברת ייעוץ. היו לוקחים אותי שלושה חודשים לשתי התעשיות האלה, שלושה חודשים לשתי התעשיות האלה וכו' וכו'. שילמו הרבה כסף לחברה, לא לי, חלילה. 

רשף חן (שינוי):
       
       רבותי, אני לא מבין מה הדפנסיביות הזאת. אני בסך הכול שאלתי אינפורמציה, קיבלתי, אגב, היא עושה לי רושם בסדר גמור. מה הדפנסיביות הזאת? אני לא רשאי לשאול אם יש חברי מרכז או חברי ליכוד?

היו"ר ראובן ריבלין:
       
       לא דפנסיבי. אדוני עומד פה כמו חוקר בסנאט. שר האוצר הוא מהרקע של התרבות האמריקנית והוא חושב שבאמת שאילתות רגילות הן ועדת חקירה של הסנאט, שהוא עומד פה ונותן תשובות. לך, אדוני, יש דקה לשאול שאלה, לא להתחיל לשאול שאלה על כל החברות ועל כל החברים. יש לך שאלה ספציפית, שאל אותה. 
       
רשף חן (שינוי):
       
       אדוני, אני אזכיר לך, אם תעיין בפרוטוקול, שאני שאלתי שאלה אחת קטנה - האם שלושת השמות האלה מתייחסים לשאלה 3 או לשאלה 4.

היו"ר ראובן ריבלין:
       
       הוא ענה לך.

רשף חן (שינוי):
       
       זה מה ששאלתי, ואז התחיל כאן דו-שיח לא מיוזמתי. עם כל הכבוד, אני לא מקבל את ההערה הזאת של אדוני וגם לא את הדפנסיביות. 

היו"ר ראובן ריבלין:
       
       פה אין שום דפנסיביות.

רשף חן (שינוי):
       
       ועוד איך. 

היו"ר ראובן ריבלין:
       
       חבר הכנסת רשף חן, כבוד השר הוא מהתרבות האמריקנית. הוא בטוח שכרגע הוא עומד פה בפני ועדת חקירה של הסנאט, אבל אדוני יודע כראש האופוזיציה, שיש לך שאלה אחת שהיא מרחיבה על השאלה ששאלת. השר באמת חושב שהוא חייב לענות לך, כי הוא לא מסתיר דבר. 

רשף חן (שינוי):
       
       אני צריך להגיד לו לא לענות לי?

היו"ר ראובן ריבלין:
       
       אבל אתה ממשיך אחרי זה לפתח אתו את הנושא הזה. אמרתי לך בתחילת הדרך כדי שהשר לא יצטרך לענות.

רשף חן (שינוי):
       
       למה אתה מעיר לי?

היו"ר ראובן ריבלין:
       
       אני לא רוצה להעיר לו.

רשף חן (שינוי):
       
       למה?

היו"ר ראובן ריבלין:
       
       כי שר בא, מתנדב, כל כך פתוח כלפי חברי הכנסת. אני רוצה להעיר לחברי הכנסת. שאלת על שלושת האנשים, קיבלת תשובה. אמרת שלא שאלת על שלושת האנשים האלה. אמרתי, אני הבנתי מהשאלה ששאלת על שלושת האנשים האלה.
       
2721. תמיכה במרכז הבהאי בחיפה
       
חבר הכנסת מאיר פרוש שאל את שר האוצר
       ביום י"ד באדר א' התשס"ה (23 בפברואר 2005):
       
       נודע לי, כי זה יותר מעשור המדינה מעבירה מאות מיליוני ש"ח למרכז הבהאי בחיפה. גם השנה מופיע בסעיף תקציבי 73-07-02 של תקציב משרד התיירות סכום של כ-52 מיליון ש"ח בעבור מענק למרכז הבהאי.
       
       רצוני לשאול:
       
       1. כמה כספים הוענקו כבר למרכז הבהאי?
       
       2. האם גם פרויקטים תיירותיים אחרים זכאים למענק?
       
       3. לאור מצוקת האוכלוסייה החלשה במדינה, האם נשקל לשנות את סדרי העדיפויות בנוגע למענקים אלה? 
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1-2. בתאריך 29 באוגוסט 2002 נחתם פרוטוקול בין ממשלת ישראל לבין המרכז הבהאי העולמי בנוגע לחידוש ההטבות למרכז הבהאי העולמי. 
       
       הסיבה להסדר זה היא קיומו של הסכם בין-לאומי מחייב בין מדינת ישראל למרכז הבהאי העולמי מאפריל 1987. ההטבות ניתנות בגין פרויקט תיירותי וייחודי מסוגו לפיתוח חיפה ועכו, שהוצג בשנת 1987 על-ידי נציגי המרכז הבהאי לממשלה. בהתאם לכך הוא מתוקצב בתקציב תמיכות משרד התיירות במסגרת מענקים לעידוד השקעות בתיירות.
       
       בשנת 1998 בוטל המענק לאטרקציות לפי חוק לעידוד השקעות הון. בהתאם לכך סוכם כי היקף המענק שיקבלו הבהאים ייקבע באמצעות שיעור המס העקיף ששולם על-ידי המרכז הבהאי. בהסכם תעמיד הממשלה הטבות המיועדות להיות שוות ערך לפטור הנטען ממס. הממשלה תעביר סכומים למרכז הבהאי העולמי, אשר יהיו שווי ערך למלוא נטל המסים העקיפים שישולמו בגין טובין ושירותים שריכזו המרכז הבהאי העולמי ואגודות ללא מטרת רווח הקשורות למרכז הבהאי העולמי. ההטבות כאמור יועברו מתקציב תמיכות משרד התיירות.
       
       לא קיים הסדר דומה לגבי ארגונים נוספים, שכן מדובר בהטבות לפרויקט תיירותי ייחודי על-פי הסכם בין-לאומי מחייב.
       
       היקף החזרי המס במהלך השנים האחרונות והתחזית לשנים הקרובות (במיליוני דולרים): 1987-1997 – כלל ההוצאות: 218; החזר המס: 41; אחוז החזר המס מכלל ההוצאה: 18%. 1997-2002: כלל ההוצאות - 256; החזר - 35; אחוז החזר המס מכלל ההוצאה - 13.6%. 2002-2007: כלל ההוצאות - 197; החזר המס - 18; אחוז החזר המס מכלל ההוצאה - 9%.
       
2736. הפחתת המכס על כלי רכב היברידיים
       
חבר הכנסת רומן ברונפמן שאל את שר האוצר
       ביום כ"א באדר א' התשס"ה (2 במרס 2005):
       
       כלי רכב היברידיים מהווים פריצת דרך טכנולוגית מבחינת ניצול יעיל של דלק וצמצום זיהום האוויר. כלי רכב אלו נמכרים בארץ, אולם עקב מחירם הגבוה אין להם ביקוש רב.
       
       רצוני לשאול:
       
       האם יפעל משרדך להפחתת המכס על כלי רכב אלו ולהשוואתו, לפחות, לזה המוטל על כלי רכב רגילים, ואם לא – מדוע?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       רכב פרטי חייב במס קנייה בשיעור של 95%. בשנה האחרונה נקבע כי רכב היברידי יחויב במס קנייה בשיעור של 40% בלבד.
       
       צעד זה נעשה לאור היתרונות שיש לרכב כזה על פני הנעה קונבנציונלית, בהיבט של פליטות מזהמים.
       
       מדובר בהטבת מס משמעותית המסתכמת בעשרות אלפי שקלים, קבועה עד לסוף שנת 2006, ואז תיבחן פעם נוספת הסוגיה הרחבה של "מיסוי ירוק" על כלי רכב.
       
       אין ספק כי קיימת אפשרות להשפיע על איכות הסביבה באמצעות שינויים בתנאי המס, אולם עדיין מערכת המס אינה שחקן בודד במערכה, וחוברים לה היצע מוגבל של כלי רכב היברידיים בארץ ובעולם, העדר תחרות מקומית, היקפי ייצור מצומצמים ועוד.
       
       הגורמים המקצועיים ברשות המסים עוקבים באופן שוטף אחר ההתפתחויות בענף ובוחנים את הפחתת המס בהתאם להיבטים שצוינו.		
       
2751. העסקת רואי-חשבון על-ידי החשב הכללי לביצוע חקירות
       
חבר הכנסת חמי דורון שאל את שר האוצר
       ביום כ"א באדר א' התשס"ה (2 במרס 2005):
       
       חוק חוקרים פרטיים קובע, כי לא יועסק אדם כחוקר פרטי ללא רשיון. 
       
       רצוני לשאול:
       
       1. האם החשב הכללי מעסיק רואי-חשבון לביצוע חקירות? 
       
       2. אם כן – אילו עבודות חקירה עשו, ומי הסמיך אותם לבצען?
       
       3. מה היקף עבודות החקירה הנדרשות?
       
       4. האם רואי-חשבון אלה בעלי רשיון?
       

שר האוצר בנימין נתניהו:
       
       היום אין העסקת רואי-חשבון לביצוע חקירות. לפני כשנה הועסקו שני משרדי רואי-חשבון לפעולת בקרה אחר נאותות הדיווחים של משרדי ממשלה, בזמן עיצומים של העובדים. היקף התעסוקה היה כ-400 שעות.
        
       הפעולה הוגדרה כחד-פעמית, אושרה לביצוע על-ידי ועדת המכרזים המשרדית ואין כוונה לחזור עליה בעתיד.

היו"ר ראובן ריבלין:
       
       בבקשה, חבר הכנסת דורון. 
       
חמי דורון (שינוי):
       
       אדוני השר, השאילתא הזאת באה בעקבות מכרזים אחדים שפרסם משרד האוצר ומכרזים אחדים שפרסמו כמה משרדים. המשרד שלך הוא לא המשרד היחיד שפרסם את הדבר הזה. הבעיה העיקרית היא, שבעצם הממשלה עוברת על החוק שהיא עצמה יזמה, והוא חוק שמתיר רק לאדם שיש לו רשיון מטעם משרד המשפטים לעסוק בחקירות.
       
       השאלה היא, איך המשרדים יכולים להרשות לעצמם להוציא מכרז כאשר בגוף המכרז כתוב "יעסוק האדם בחקירה", כשחזקה על היועצים המשפטיים של אותם משרדים שהם יודעים שזה בניגוד לחוק?

שר האוצר בנימין נתניהו:
       
       אני מסיק מתוך הכתוב - מדברים כאן על הפעלת שני משרדים לפעולת בקרה אחר נאותות הדיווחים של משרדי הממשלה - - - 

חמי דורון (שינוי):
       
       זה לא מה שמדובר עליו במכרז.

שר האוצר בנימין נתניהו:
       
       אינני יודע, אני לא יכול להגיד לך. אני אבדוק את הטענה שלך. 

חמי דורון (שינוי):
       
       - - - 

שר האוצר בנימין נתניהו:
       
       אין לי תשובה על שאלתך.

היו"ר ראובן ריבלין:
       
       חבר הכנסת דורון, אני רוצה להעיר לך, שהיום קיבלתי ממך את החומר, ואז טלפנתי למשרד ראש הממשלה, ואמרו שבכלל אין אדם כזה במשרד הזה, זה מהחומר שאתה באת ואמרת שב"קול ישראל" אמרו. אמרו שבכלל אין אדם כזה במשרד.

חמי דורון (שינוי):
       
       הראיתי לאדוני מסמך מודפס.

היו"ר ראובן ריבלין:
       
       ברור, רק אני אומר לך שהמסמך הזה הודפס על-ידי מאן דהוא, ובמשרד ראש הממשלה הודיעו לי שבכלל אין אדם כזה.

חמי דורון (שינוי):
       
       - - - 

היו"ר ראובן ריבלין:
       
       לפעמים גם "יפעת" טועים כנראה, או יכול להיות שיש פה טעות שהיא לא ברורה. 

חמי דורון (שינוי):
       
       - - - 

היו"ר ראובן ריבלין:
       
       אומר לי המשרד, לא רק שהידיעה לא נכונה - אין לנו אדם כזה.              
     
שר האוצר בנימין נתניהו:
       
       אינני יכול להשיב לך מעבר למה שאמרתי לך. אני אבדוק את המכרז ואני אבדוק אם היועצים המשפטיים שלנו נתנו דעתם על המכרז הזה לפני פרסומו. אני מניח שכן. בוודאי יש להם תשובות. התשובות שאני קיבלתי הן אלה שאני יכול לתת לך ברגע זה. נראה אם אוכל לשפר.
       
2769. הפרטה בחברה למתנ"סים
       
חבר הכנסת אילן ליבוביץ שאל את שר האוצר
       ביום ה' באדר ב' תשס"ה (16 במרס 2005):
       
       משרד האוצר יוזם, בתיאום עם משרד החינוך, הפרטת חלק מפעילות החברה למתנ"סים.
       
       רצוני לשאול:
       
       1. מה הן הסיבות מאחורי יוזמת ההפרטה?
       
       2. כיצד תושפע פעילות החברה שחלק ניכר ממנה אינו מניב רווח?
       
       3. כיצד יושפעו גופים התנדבותיים הפועלים ממבני החברה?
       
שר האוצר בנימין נתניהו:
       
       אין מדובר בהפרטה של חברת המתנ"סים, אלא ביישום החלטת הממשלה מס' 1507 וביישום המלצות דוח מבקר המדינה 53ב, שבו נמתחה ביקורת חריפה על ההתקשרויות עם החברה למתנ"סים. בין היתר נכתב בדוח המבקר, שהחברה למתנ"סים התפתחה למעין מונופול על הפעילות בתחום החינוך הלא-פורמלי ובתחומים הקהילתיים. בנסיבות אלו, התפתחותם של גופים אחרים העוסקים בתחומים אלה מתעכבת. עוד מציין המבקר, שיש ליצור אקלים שיעודד פעילות - אדוני היושב-ראש, אני כל כך נהנה להקשיב לך, אני רוצה שנקיים הדדיות בינינו. 
       
היו"ר ראובן ריבלין:
       
       לא, אני רק הגנתי על השר. בבקשה.

קריאות:
       
       - - - 

היו"ר ראובן ריבלין:
       
       זה בטוח. קודם כול, כל הזמן אתה דובר אמת. פה זה לא ועדת חקירה, חברים. זאת פרוצדורה של שאילתות רגילות. הרי אם היה כך, אנחנו היינו מתחילים את המושב ולא גומרים אפילו את השאילתות של השר הראשון. 

קריאה:
       
       - - -

היו"ר ראובן ריבלין:
       
       מאה אחוז, אבל אז צריך לתת לשר אפשרות. נצטרך לתת לו כמה הדרכות בעניין השאילתות. בבקשה.

שר האוצר בנימין נתניהו:
       
       אנחנו איננו מדברים על הפרטה של המתנ"סים, אנחנו מדברים על ייעול תהליך ההתקשרויות בתוך המתנ"סים, וזה בהתאם לדוח מבקר המדינה והחלטת ממשלה קודמת. ניסיון העבר מלמד, שהתקשרויות שנעשו במשך שנים בפטור ממכרז, כשיצאו למכרז, התוצאה היתה הפחתת מחירים, או לחלופין הגדלת הפעילות הניתנת בתקציב קיים.  	

       יודגש שהתהליך ייעשה תוך שיתוף פעולה מלא עם הגורמים המקצועיים במשרד החינוך, ועל-ידי כך נבטיח שלא ייפגעו התכנים החינוכיים המועברים במתנ"סים. הכספים שייחסכו יועברו במלואם להגברת פעילות המתנ"סים.
       
       כמו כן, מבני החברה למתנ"סים הם ככלל המבנים השייכים לרשות המקומית, ולכן אני לא רואה שום סיבה לכך שפעילותם של גופים התנדבותיים במסגרת המתנ"סים המקומיים תיפגע.				
       אני שמעתי הרבה שאלות ועכשיו שאילתות, וגם ידיעות כביכול בתקשורת, שאנחנו עומדים לסגור את המתנ"סים או להפריט את המתנ"סים. המתנ"סים כבר קונים שירותים, רק שהם לא עושים את זה בצורה יעילה, ואנחנו רוצים לייעל את זה; לא לסגור את המתנ"סים אלא לייעל אותם, ואם ייחסך כסף - כמו שכתוב כאן - להכניס אותו חזרה למתנ"סים. כלומר, הידיעות, כפי שפורסמו, שגויות. 

היו"ר ראובן ריבלין:
       
       תודה רבה. חבר הכנסת אילן ליבוביץ, בבקשה, אדוני. 

אילן ליבוביץ (שינוי):
       
       אדוני השר, אתה התייחסת להפרטת המתנ"סים גם בהצעה לסדר-היום שנדונה כאן במליאה. בעקבות אותה הצעה לסדר-היום הוקמה ועדה משותפת לוועדת הכספים ולוועדת החינוך והתרבות של הכנסת, שדנה בנושא. 
       
       בוועדה הזאת, למרות כל הדברים, הופיעו אנשי משרדך ואמרו שיש צוות במשרדך שבוחן הפרטה של שירותים של החברה למתנ"סים - כך הם הופיעו - - -

היו"ר ראובן ריבלין:
       
       שירותים לא של המתנ"סים. 

אילן ליבוביץ (שינוי):
       
       שירותים של החברה למתנ"סים, אני אומר - - -

שר האוצר בנימין נתניהו:
       
       לא. אנחנו לא סוגרים את המתנ"סים. ההפרטה של המתנ"סים, פירוש הדבר שאני לוקח את המתנ"ס, את ארגון הגג, בעל המבנה וזה שאחראי על הפעולות בתוך המבנה - את הגוף הזה אני לוקח ומפריט אותו. אין כוונה כזאת ואין גם פעולה כזאת. אנחנו מדברים על ייעול הפעולות בתוך המתנ"ס, ועל זה אנחנו מדברים. לכן, חשוב להבדיל את זה. 
       
       עירייה קונה שירותים, נכון? אתה לא מפריט את העירייה. אתה יכול לייעל אותה, אתה יכול ל"מקר החוצה", אתה משאיר את העירייה. הדיווחים בתקשורת היו על כך שאנחנו הולכים להפריט - אם תרצה, להפריט את העירייה, להפריט את המתנ"ס, ואת זה אנחנו לא עושים. 

אילן ליבוביץ (שינוי):
       
       מתוך היכרותי עם החברה למתנ"סים - כמי שהיה דירקטור בחברה למתנ"סים - מה שעושה מתנ"ס, בעצם גם היום זה לקנות שירותים. 

שר האוצר בנימין נתניהו:
       
       נכון. 

אילן ליבוביץ (שינוי):
       
       המתנ"ס עצמו קונה היום שירותים - הוא קונה חוג חלילית ממורה - - -

שר האוצר בנימין נתניהו:
       
       שיכול לעשות את זה יותר טוב. בשביל זה היתה ועדת ביקורת. מבקר המדינה אומר - ואגב, אומר בחריפות - שיכול להיות שחלק מהמתנ"סים עושים את זה היטב, אבל הביקורת שם היא חריפה מאוד, בשדרה די רחבה, ואפשר לעשות את זה יותר טוב, וזה מה שאנחנו באים לעשות בדיוק לפי דוח הביקורת. 

היו"ר ראובן ריבלין:
       
       תודה רבה לשר על תשובתו. שאילתא מס' 2880, של חברת הכנסת אתי לבני - אינה נוכחת - לפרוטוקול. 

2880. עובדים בשירות המדינה המשתכרים פחות משכר המינימום
       
חברת הכנסת אתי לבני שאלה את שר האוצר
       ביום י"ט באדר ב' התשס"ה (30 במרס 2005):
       
       נודע לי, כי יש עובדים בשירות המדינה, בדרגות 14, 15, 16, משתכרים פחות משכר המינימום.
       
       רצוני לשאול:
       
       1. האם המידע נכון? 
       
       2. אם כן – בכמה עובדים מדובר, באילו תפקידים, ומה שכרם?
       
תשובת שר האוצר בנימין נתניהו:
(לא נקראה, נמסרה לפרוטוקול)
       		
       בשירות המדינה אין עובדים המשתכרים פחות משכר מינימום, מכיוון שמשולמת תוספת השלמת שכר עד לגובה שכר מינימום לכל עובד אשר סך כל שכרו המשולב ותוספות השכר הפנסיונית שלו אינם מגיעים לגובה שכר המינימום.
       
       מספר העובדים המקבלים השלמת שכר כאמור, נכון לחודש יוני 2005, הוא 10,100 עובדים. עובדים אלה ממלאים תפקידים מסוגים שונים, בדירוגים - מינהלי, מח"ר, מהנדסים, טכנאי רנטגן, עובדים סוציאליים וכו'.
       
היו"ר ראובן ריבלין:
       
       שאילתא מס' 2899, של חבר הכנסת אחמד טיבי - לפרוטוקול. 

2899. העסקת ערבים בשירות המדינה ובדירקטוריונים
       
חבר הכנסת אחמד טיבי שאל את שר האוצר
       ביום כ"ו באדר ב' התשס"ה (6 באפריל 2005):
       
       למרות החוק המחייב ייצוג הולם של ערבים בשירות המדינה ובדירקטוריונים של החברות הממשלתיות, טרם ננקטה מדיניות של העדפה מתקנת. 
       
       רצוני לשאול:
       
       1. מה מספריהם ושיעוריהם של ערבים בשירות המדינה ובדירקטוריונים?
       
       2. מה ייעשה לצמצום הפער?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. היום מכהנים בדירקטוריונים של חברות ממשלתיות 49 דירקטורים ערבים מתוך 560 דירקטורים (8.75%). בשירות המדינה מועסקים, נכון ליום 31 בדצמבר 2004, 3,218 אזרחים ערבים ודרוזים מקרב 58,474 עובדי המדינה, 5.5%.
       
       2. רשות החברות - קיימת מגמה של שיפור מתמשך בייצוג האוכלוסייה הערבית בדירקטוריונים. הוועדה לבדיקת מינויים מפעילה את מלוא כובד משקלה מול השרים באמצעים העומדים לרשותה, כדי שהמגמה תימשך.
       
       שירות המדינה -  ועדת השרים לענייני המגזר הלא-יהודי החליטה ביום 4 בפברואר 2000 לקבוע יעדים ברורים ומוגדרים באשר לייצוג הולם של בני האוכלוסייה הערבית, לרבות הדרוזית והצ'רקסית, בשירות המדינה. הוועדה החליטה, כי בתום שלוש שנים, לפחות 8% מעובדי המדינה יהיו מבין האוכלוסייה הלא-יהודית, כלומר: בדואים דרוזים, צ'רקסים וערבים, ובתום חמש שנים מיום החלטה זו, לפחות 10% מעובדי המדינה יהיו מבין האוכלוסייה הלא-יהודית.
       
       כדי לעמוד ביעד זה, הודיע נציב שירות המדינה, כי תינתן עדיפות לכל בקשה של משרדי הממשלה לצורך קבלת אישור העסקה בוועדות החריגים, אם האישור המבוקש יהיה לצורך העסקת מועמד מקרב בני האוכלוסייה הערבית, לרבות הדרוזית והצ'רקסית, בעל הכישורים הנדרשים לעבודה, זאת נוסף על משרות שממילא מיועדות לבני אוכלוסיות אלו.
       
היו"ר ראובן ריבלין:
       
       שאילתא מס' 2914, של חבר הכנסת אליעזר זנדברג - לפרוטוקול. 

2914. השתתפות במימון הוצאות אחזקת מזכיר ביישובים חדשים
       
חבר הכנסת אליעזר זנדברג שאל את שר האוצר
       ביום כ"ו באדר ב' התשס"ה (6 באפריל 2005):
       
       נודע לי, כי החשב הכללי מסרב לאשר לחטיבה להתיישבות בהסתדרות הציונית להשתתף בהוצאות אחזקה של מזכירי יישובים חדשים וקטנים. כתוצאה מכך, נפגמת הפעילות הראשונית הנדרשת לשם ביסוסם של יישובים אלה.
       
       בשים לב לעלויות הנמוכות שבהן מדובר ובמספר הקטן של היישובים – 
       
       רצוני לשאול:
       
       האם יונחה החשב הכללי לשנות את מדיניותו ולאשר השתתפות כאמור, ואם לא – מדוע?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       בעבר, טרם חתימת ההסכם בין משרד האוצר לחטיבה להתיישבות וטרם מינוי החשב מטעם החשב הכללי, השתתפה החטיבה להתיישבות במימון הוצאות אחזקת מזכיר וכן בהוצאות מינהלה ומזכירות ביישובים חדשים.
       
       בשנת 1999 נחתם הסכם הפעלה בין החטיבה להתיישבות לממשלה ונושא זה לא קיבל ביטוי בנספחים של ההסכם.
       
       בסוף שנת 2004 התעורר מחדש הצורך להשתתף באחזקת מזכירות ביישוב, והוחלט כי הנושא יעוגן בנספח נפרד.
       
       משרד האוצר והחטיבה להתיישבות מקיימים דיונים כדי לגבש את אופן פעילות החטיבה בנושא חשוב זה, במגמה להביאו לידי סיום במהירות האפשרית.		

היו"ר ראובן ריבלין:
       
       שאילתא מס' 2915, של חבר הכנסת יגאל יאסינוב - לפרוטוקול.

2915. אבטחת מידע ובחירת ספק לשירותי מחשב
       
חבר הכנסת יגאל יאסינוב שאל את שר האוצר
       ביום כ"ו באדר ב' תשס"ה (6 באפריל 2005):
       
       פורסם, כי בנק ישראל שוקל להתקשר עם ספק שירותי מחשוב, שדירוג איגרת-החוב שלו מוגדר "זבל". במקביל, פורסם מקרה שבו העביר איש אבטחה מידע סודי לגורמים עבריינים. 
       
       רצוני לשאול:
       
       1. האם האוצר והבנק מפקחים על קניינם ופרטיותם של בעלי החשבונות, ואם כן – כיצד?
       
       2. האם האוצר והבנק שוקלים המלצות חברת דירוג האשראי לפני עסקאות?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       להלן תשובת בנק ישראל - ראשית יובהר, כי מדובר בהתקשרות של הבנק הבינלאומי הראשון ולא של בנק ישראל. מדובר על כוונה לביצוע מיקור-חוץ של תשתיות מחשוב, אשר היבטיה העקרוניים והספציפיים עדיין נבחנים על-ידי יחידת הפיקוח על הבנקים.
       
       לגוף העניין יש לציין, שהאחריות לאבטחת המידע ושמירת פרטיות המידע של לקוחות הבנקים מוטלת בראש ובראשונה על הבנקים עצמם. הפיקוח על הבנקים פועל למזעור הסיכון בתחום זה על-ידי הסדרה ואכיפה של כללי ניהול תקין בנושא על הבנקים. כך למשל, בספטמבר 2003 פורסמה הוראה שעדכנה את מכלול הכללים לניהול טכנולוגיות המידע (הוראת ניהול בנקאי תקין מס' 357).
       
היו"ר ראובן ריבלין:
       
       שאילתא מס' 2992, של חבר הכנסת אורי אריאל - לפרוטוקול. 

2992. תקציב האוצר להתנתקות
       
חבר הכנסת אורי אריאל שאל את שר האוצר
       ביום כ"ג באייר התשס"ה (1 ביוני 2005):
       
       עלות ההתנתקות שהציג משרד האוצר לאישור הממשלה לא כללה הוצאות עקיפות כגון: סלילת כבישים חדשים, שינוי המערך הביטחוני, הקמת מוצבים חדשים והתשלום הסופי של הפיצויים למפונים, לרבות דמי הבטלה. מדובר בעלויות שלא ניתן להעריכן כרגע, והן תלויות בהתפתחויות שאחרי ההתנתקות לאורך חודשים.
       
       רצוני לשאול:
       
       1. האם נכון הדבר?
       
       2. מתי יפרסם האוצר את העלות הכוללת הסופית – ישירה ועקיפה – של ההתנתקות?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       משרד האוצר הציג בממשלה ובכנסת אומדנים לעלויות ההתנתקות הכוללות את כלל ההוצאות הנובעות מיישום תוכנית זו.
       
       עלויות אלו כוללות, בין היתר, הוצאות הביטחון לנושא וכן אומדן לגבי כלל הפיצויים שיוענקו למתיישבים, בכלל זה פיצויים בגין אובדן מקומות תעסוקה עבור שכירים ועצמאיים.
       
       על-פי הידוע לנו אין צורך בסלילת כבישים חדשים במסגרת יישום התוכנית. צה"ל פורץ כמה דרכים באזור המיועד לפינוי, כחלק מההיערכות הביטחונית לתקופת הפינוי ולתקופה שאחריה, נושא המתוקצב על-ידי משרד האוצר במסגרת הסכומים המועברים למערכת הביטחון.

היו"ר ראובן ריבלין:
       
       שאילתא מס' 3015, של חבר הכנסת איתן כבל - לפרוטוקול. 

3015. תשלום פנסיה לפני גיל 67
       
חבר הכנסת איתן כבל שאל את שר האוצר
       ביום א' בסיוון התשס"ה (8 ביוני 2005):
       
       גיל הפרישה לפנסיה עלה ל-67. למפוטר בגיל 64 אין תעסוקה ואין אפשרות לקבל תשלום מקרן הפנסיה שאליה הפריש כספים. כדי לשמור על זכויותיו עליו להמשיך ולהפריש תשלומים למוסד לביטוח לאומי ולקרן הפנסיה.
       
       רצוני לשאול:
       
       1. מדוע לא תוקם ועדת חריגים לקבלת כספי קרן הפנסיה בטרם גיל 67?
       
       2. מדוע לא יוענק פטור מתשלומים למוסד לביטוח לאומי ולקרן הפנסיה מיום הפיטורים ועד לקבלת קצבת הזיקנה?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       1. במסגרת העלאת גיל הפרישה מעבודה, הוקמה ועדה ציבורית בראשות השופט (בדימוס) מנחם גולדברג לבחינת הקשיים הכספיים הנובעים מהעלאת גיל הפרישה מעבודה. 
       
       לאור המידע והנתונים שהצטברו בעקבות עבודת הוועדה, הוסכם, על דעת כל הגורמים הרלוונטיים, לרבות לשכת התיאום של הארגונים הכלכליים והסתדרות העובדים הכללית החדשה, כי כספי הסיוע הממשלתי בשל העלאת גיל הפרישה ישמשו למימון העלות הנוספת הכרוכה בהפיכת פורשים מוקדמים, אשר היו מבוטחים בקרן פנסיה, לפנסיונרים של הקרן בהגיעם לגיל הפרישה הקודם. 
       
       2. כדי שמבוטח יהיה זכאי למלוא הזכויות במוסד לביטוח לאומי, עליו להמשיך ולהפריש לביטוח לאומי את הסכומים הנקובים בחוק עד לגיל הפרישה. עיקרון זה נועד לשמור על הזיקה בין תשלומי הביטוח הלאומי והזכויות הניתנות לכלל אזרחי מדינת ישראל. עיקרון זה היה קיים גם בטרם הועלה גיל הפרישה. מתן פטור מתשלומי המוסד לביטוח לאומי, משמעותו שבירת העיקרון האמור ויותר מכך, הטלת עלות של מיליארדי שקלים על תקציב המדינה.
       
       אשר לתשלומים לקרנות הפנסיה, מבוטח רשאי להפסיק להפריש תשלומים לקרן הפנסיה ולהפוך ל"עמית מוקפא" שאינו צובר זכויות נוספות, בהתאם לקבוע בתקנון קרן הפנסיה. עלות מימון הפרשות לקרן הפנסיה בגין מי שפוטר מעבודתו תגיע גם היא למיליארדי שקלים, ואין ביכולתה של הממשלה לעמוד בעלות זו.
       
       יש לציין, כי שינוי גיל הפרישה בתקנוני קרנות הפנסיה הוותיקות שבהסדר מהווה חלק ממהלך רוחבי של העלאת גיל הפרישה במשק, לאור העלייה בתוחלת החיים. בנוסף, השינוי מהווה גם נדבך מרכזי בתוכנית ההצלה של קרנות הפנסיה הוותיקות, נוכח הגירעונות האקטואריים שצברו הקרנות.
       
היו"ר ראובן ריבלין:
       
       שאילתא מס' 3016, של חבר הכנסת משה גפני, בעניין: תקנים לתחנה לאם ולילד ביישוב אלעד. בבקשה, אדוני. 

3016. תקנים לתחנה לאם ולילד ביישוב אלעד
       
חבר הכנסת משה גפני שאל את שר האוצר
       ביום א' בסיוון התשס"ה (8 ביוני 2005):
       
       לפי דברי שר הבריאות במליאת הכנסת, "להפעלה סבירה - - -  של התחנות לאם ולילד ביישוב אלעד, נדרשים כ-15 תקני אחיות, תקן אחד של רופא-ילדים וחצי תקן של רופא-נשים. משרד הבריאות פנה למשרד האוצר לקבלת התקנים הנדרשים - - -  אולם טרם ניתנה למשרד התוספת הנדרשת, כולל אישור לקליטת עובדים בתקנים קיימים ושאינם מאוישים".
       
       רצוני לשאול:
       
       1. מדוע התקנים אינם מאושרים?
       
       2. האם מודע משרדך למצוקת התושבים, עקב אי-אישור התקנים?
       
שר האוצר בנימין נתניהו:
       
       העמדה שלנו היא לא חדשה והיא פשוטה. הדבר הראוי הוא שפיתוח שירותים חדשים במשרדי הממשלה ייעשה על-ידי ניוד כוח-אדם מפעילויות אחרות של המשרדים, תוך ביצוע התייעלות מתאימה.
       
       מה שאתה יכול ללמוד מתשובת שר הבריאות, שמשרד הבריאות פעל לתגבר את תחנות טיפות-החלב באלעד על-ידי ניוד כוח-אדם ממקומות אחרים במחוז, דבר שמלמד שאכן ניתן היה לפתור את הסוגיה הזאת בלי להקצות תקנים נוספים למשרד הבריאות.

היו"ר ראובן ריבלין:
       
       בבקשה, חבר הכנסת גפני. מי שנשאר עד 02:30 לשמוע תשובות - יכול לשאול שאלה אפילו שהיא לא ממין העניין. 

משה גפני (דגל התורה):
       
       אדוני היושב-ראש, אני מתכוון לשאול רק ממין העניין, אפילו שאפשרת לי. נראה לי ששר האוצר מאוד נהנה וגם אני נהנה. אני הייתי יכול להאריך בנושא הקודם, אבל אני לא רוצה בגלל העובדים, הם כבר עייפים. 
       
       אדוני השר, אני שאלתי שתי שאילתות את שר הבריאות - לצערי, היום הוא לא בא לענות כאן על שאילתות, היו לי עוד כמה שאילתות. 

היו"ר ראובן ריבלין:
       
       אתה יכול לשאול את השר מדוע שר הבריאות לא הגיע. 

משה גפני (דגל התורה):
       
       מדוע שר הבריאות לא הגיע? נכון, האמת היא ששר האוצר - - -

היו"ר ראובן ריבלין:
       
       אין לו תשובה על זה. שר הבריאות בדרך כלל מקפיד - - -

שר האוצר בנימין נתניהו:
       
       לשר הבריאות יש סגן שר?

היו"ר ראובן ריבלין:
       
       לא. אבל דרך אגב, שר הבריאות מאוד מקפיד - - -

שר האוצר בנימין נתניהו:
       
       אז אני רוצה לשבח אותו על כך שהוא לא צבר 70 שאילתות. 

היו"ר ראובן ריבלין:
       
       שר הבריאות נמצא פה כל שבוע.

משה גפני (דגל התורה):
       
       אדוני השר, תראה, זה מאוד מעניין - אני מתפלא באמת למה אתה לא בא מפעם לפעם. 

שר האוצר בנימין נתניהו:
       
       אנחנו עומדים לעשות את השינוי הזה.

היו"ר ראובן ריבלין:
       
       אנחנו עומדים, זה בסדר גמור. 

משה גפני (דגל התורה):
       
       על כל פנים, אני חוזר לשאילתא שלי. היו לי שתי שאילתות לשר הבריאות, והיה פה בעצם דיון במליאה. ואמר שר הבריאות: אנחנו מניידים את העובדים, אנחנו עושים את מה שמשרד האוצר אומר, אבל הוא אומר כאן במליאת הכנסת: להפעלה הסבירה של התחנות לאם והילד ביישוב אלעד נדרשים כ-15 תקני אחיות - אני לא אאריך, אני כתבתי את זה בשאילתא - נפתחה תחנה חדשה, העיר גדלה באופן מדהים. זאת עיר חדשה, ברוך השם עם הרבה ילדים. 
       
       יש דיון בין משרד הבריאות למשרד האוצר. משרד האוצר היה אמור לתת 15 תקנים לעניין הזה. אמר שר הבריאות: אנחנו ממתינים לתשובת משרד האוצר, וזו טרם ניתנה.
       
       אני רוצה להגיד לך מה הרקע האמיתי של העניין. יש שם מצוקה אמיתית - לא מדברים פה על איזה ניוד של עובד מכאן לכאן. מדובר על עיר חדשה, עם טיפת-חלב חדשה, ואגב - עכשיו גם מוציאים את זה להפרטה, מעבירים את זה לקופת-חולים. זה אחד משלושת היישובים שהולכים לעשות את זה, וזה הולך להיכשל באופן טוטלי. 
       
       אבל, אדוני השר, אני מבקש ממך, אם אתה יכול לבדוק באופן פרטני את העניין הזה. לא מדובר על ייעול. הם עושים את הייעול, את הניוד. מדובר על עיר חדשה, מקום חדש.

שר האוצר בנימין נתניהו:
       
       נבדוק, בהחלט. 

היו"ר ראובן ריבלין:
       
       תודה. בדרך זו, חבר הכנסת גפני, למעשה אפשר לשאול את כל השאילתות של כל השרים את שר האוצר. 

משה גפני (דגל התורה):
       
       כאן גם נקבע במשרד האוצר - - -

היו"ר ראובן ריבלין:
       
       שאלה אם תפקידו של משרד האוצר בתקציב לא מסתיים ברגע שהוא חילק את הכספים בין המשרדים - -
       
משה גפני (דגל התורה):
       
       היה צריך פעם לעשות שאילתות עם כמה שרים ביחד. 
       
היו"ר ראובן ריבלין:
       
       - - סדרי עדיפויות נקבעים על-ידי המשרדים, בהחלט אנחנו צריכים לעזור למשרד הבריאות מול משרד האוצר, כדי שיגביר את התקציב ויהיו לו יותר עדיפויות, אבל סך הכול לבוא ולרדת לפרטנות של תחנה שהיא חשובה מאוד, כי כל תינוק בישראל הוא חשוב - - -

משה גפני (דגל התורה):
       
       זה לא פרטנות, זה יישוב שלם. 

היו"ר ראובן ריבלין:
       
       כבוד השר ישיב על שאילתא מס' 3069, של חבר הכנסת זבולון אורלב - לפרוטוקול. 

3069. מצבם של ניצולי שואה זקנים החיים בישראל
       
חבר הכנסת זבולון אורלב שאל את שר האוצר
       ביום ח' בסיוון התשס"ה (15 ביוני 2005):
       
       בישראל חיים כיום כ-250,000 ניצולי שואה, מחציתם בני 80 ומעלה, הסובלים מבעיות בריאות כתוצאה מגילם ומפגיעות שספגו בשואה. הקרן לרווחה לנפגעי השואה מסייעת לניצולים המזדקנים, אך הם נפגעים מכך שתקציב הקרן אינו תואם את הגידול במספרם.
       
       רצוני לשאול:
       
       1. האם משרדך מודע לבעיה התקציבית של הקרן?
       
       2. כיצד יובטח שהניצולים המבוגרים ימשיכו לקבל סיוע?
       
תשובת שר האוצר בנימין נתניהו:
(לא נקראה, נמסרה לפרוטוקול)

       1. בעקבות הגידול במספר התביעות לסיוע הקרן התעורר מחסור תקציבי זמני.
       
       2. הקרן מסייעת במידה שווה לקשישים מחוסרי הכנסות ולקשישים בעלי הכנסות גבוהות - עד 11,000 ש"ח בחודש. אילו אימצו מנהלי הקרן גישה דומה לגישת הממשלה, שיש לסייע יותר לקשישים מחוסרי הכנסות, היה ניתן לסייע בתקציב הקרן באופן טוב יותר לאוכלוסייה גדולה יותר.
       
       בעקבות פנייתם של נציגי מרכז הארגונים של ניצולי השואה וקרן הרווחה, אישרתי בראשית מאי מתן סיוע נוסף של 5 מיליוני ש"ח בשנת 2005 לקרן לרווחת ניצולי השואה, כך שסך תמיכת המדינה בקרן עומד על 7 מיליוני ש"ח בשנה. 
       
היו"ר ראובן ריבלין:
       
       שאילתא מס' 3070, של חבר הכנסת יצחק כהן: מעמדה של חברת "אל על". בבקשה, אדוני. 

3070. מעמדה של חברת "אל על"
       
חבר הכנסת יצחק כהן שאל את שר האוצר
       ביום ח' בסיוון התשס"ה (15 ביוני 2005):
       
       פורסם כי בעקבות הפרטתה, תאבד חברת "אל על" את מעמדה כמוביל הלאומי וכחברה מועדפת על-ידי נציגי ישראל. 
       
       רצוני לשאול:
       
       1. האם נכון הדבר? 
       
       2. אם כן – האם תמשיך "אל על" להיות חברה מועדפת, ואם לא – מדוע? 
       
       3. האם יחויבו עובדי מדינה לרכוש כרטיסים בחברת "אל על"? 
       
שר האוצר בנימין נתניהו:
       
       למדינת ישראל יש הסכם עם "אל על" עד סוף 2005, כלומר לממשלה. במסגרת ההסכם הזה נתנה "אל על" הנחה ייחודית לטיסות לעובדי המדינה שטסים אצלה.
       
       לקראת סוף 2005 תגובש התקשרות חדשה עם ספקים להטסת עובדי מדינה בתפקיד. על-פי החלטת החשב הכללי, לא תינתן ל"אל על" כל העדפה על פני חברות אחרות. היום זו חברה פרטית, היא לא חברה לאומית כפי שהיא היתה פעם. 
       
       יצוין, שגם היום עובדי מדינה אינם מחויבים לרכוש כרטיסים בחברת "אל על", בכל מקרה. כשפער המחירים גבוה מהפער הקבוע בהסכם, מוטס העובד באמצעות חברות אחרות בטיסות העונות לדרישות, כלומר טיסות סדירות בנתיבים בטוחים, וכדומה.
       
       אני מוסיף שאנחנו גם דנים עכשיו דיונים מתקדמים על מה שקרוי מדיניות שמים פתוחים, על מנת לאפשר שהמחירים יהיו זולים וזמינים גם לעובדי המדינה וגם לאזרחיה.

היו"ר ראובן ריבלין:
       
       חבר הכנסת יצחק כהן, בבקשה.
       
יצחק כהן (ש"ס):
       
       אדוני השר, תודה. אני שואל: האם כבודו לא מוטרד בעקבות הפרשייה האחרונה של אותה משפחה ששלטה ב"קלאבמרקט" ולמעשה היא שולטת גם ב"אל על"? אני זוכר גם את תהליך ההפרטה. זה לא, חלילה, שאני נגד הפרטות, ואתה מכיר את עמדותי ואני בעד הפרטות. אבל כולנו זוכרים שהפרטת "אל על" קודם היתה בבירא עמיקתא ובתוך יום, אחרי הרכישה, הפכה להיות באיגרא רמה. אנחנו עדיין בודקים איך זה קרה, והנה אנחנו נחשפים למציאות מאוד מטרידה ומאוד מדאיגה של פשיטת רגל שמגיעה לגירעונות של 1.7 מיליארד, כאשר אותם בעלים הם גם הבעלים של "אל על". אדוני השר, אני רוצה לומר לך שאני, אישית, גם כחבר כנסת וגם כאזרח מוטרד מאוד.
       
שר האוצר בנימין נתניהו:
       
       למיטב ידיעתי, האיתנות הפיננסית של "אל על" או המצב הפיננסי של "אל על", כפי שאני מכיר אותו, הוא טוב יותר לאין ערוך ממצבה של חברת "קלאבמרקט", אבל אינני חושב שאנחנו יכולים להתחיל לעסוק בפרסונות. זה מסוכן.
       
יצחק כהן (ש"ס):
       
       לא. אני מדבר על - - -
       
שר האוצר בנימין נתניהו:
       
       זה מסוכן. אנחנו חושבים שהפתרון האמיתי - אמרתי לך את זה גם - - -
       
יצחק כהן (ש"ס):
       
       מה לעשות שהחברה היא הפרסונות והפרסונות הם החברה. אני מדבר על "אל על".
       
שר האוצר בנימין נתניהו:
       
       כן ולא. צריך להיזהר. זה לא בדיוק נכון. במדינה מתוקנת - - -
       
יצחק כהן (ש"ס):
       
       אני מאוד נזהר.
       
היו"ר ראובן ריבלין:
       
       אתה הבעת את חששך, ודבריך נשמעים ומהדהדים. תאמין לי.
       
שר האוצר בנימין נתניהו:
       
       כן, אמרת את הדברים. אבל אני רוצה גם להוסיף שבמדינה מתוקנת המצב הכלכלי של חברה תחום לא רק במבנה כלכלי אלא גם במבנה חוקי. אנחנו צריכים להיזהר. אדוני, אתה משפטן - נכון?
       
היו"ר ראובן ריבלין:
       
       בהחלט.
       
שר האוצר בנימין נתניהו:
       
       אנחנו צריכים להיזהר.
       
היו"ר ראובן ריבלין:
       
       צריך להסתפק בשאלה, כלומר שמענו את השאלה - - -
       
שר האוצר בנימין נתניהו:
       
       שמעתי, אבל אני רוצה גם לקבוע עיקרון שאנו לא יכולים לעסוק בחברה מתוקנת - -
       
היו"ר ראובן ריבלין:
       
       ודאי.
       
שר האוצר בנימין נתניהו:
       
       - - בכלכלה מתוקנת ובמערכת משפטית מתוקנת. אם לאדם יש כמה קבוצות עסקים נפרדות או חלקים בעסקים ועסק אחד נפל - -
       
היו"ר ראובן ריבלין:
       
       זה בעירבון מוגבל.
       
שר האוצר בנימין נתניהו:
       
       - - הוא בערבון מוגבל. זו המשמעות של בע"מ. זו בדיוק המשמעות של המלה בע"מ.
       
היו"ר ראובן ריבלין:
       
       אני חושב, כנציג ציבור, שהשאלה של חבר הכנסת יצחק כהן היא שאלה חשובה מאוד.
       
שר האוצר בנימין נתניהו:
       
       שמעתי אותה.
       
היו"ר ראובן ריבלין:
       
       השר שמע אותה. אני מציע לך להעביר - כרגע הם ישנים - לדוברים השונים את שאלתך. היא משמעותית מאוד. די בשאלה הזאת. השר שמע אותה, ואמר: "שמעתי אותה".
       
שר האוצר בנימין נתניהו:
       
       אני מתנצל, שוב, לפני חברי הכנסת האחרונים הנבחרים. נדמה לי שאין פה יותר - נכון?
       
היו"ר ראובן ריבלין:
       
       כן. כבוד השר ישיב על שאילתא מס' 3104, של חבר הכנסת רומן ברונפמן - שאינו נוכח - לפרוטוקול.
       
3104. המלצת דוח ועדת בן-בסט לרפורמה במס
       
חבר הכנסת רומן ברונפמן שאל את שר האוצר
       ביום ח' בסיוון התשס"ה (15 ביוני 2005):
       
       דוח ועדת בן-בסט לרפורמה במס הכנסה, פרק 11, הרחבת הדיווח, אכיפה  ותקציב  - עמ' 167-168, ממליץ על הרחבת מערכת הדיווחים לציבור ופרסומם בכל שנה.
       
       רצוני לשאול:
       
       1. היכן עומד יישום ההמלצות?
       
       2. מתי יפורסמו הדוחות?

תשובת שר האוצר בנימין נתניהו:
(לא נקראה, נמסרה לפרוטוקול)
       
       מינהל הכנסות המדינה פועל בהתמדה להרחבת הדוחות שהוא מגיש לציבור.
       
       במסגרת הדוח השנתי לשנת 2004 פורסמו דוחות רבים ובהם גם דוחות הכלולים ברשימה שנכללה בדוח בן-בסט בנושא סטטיסטיקה של חלוקת ההכנסות, הכוללת התפלגות הכנסות לפני המס ואחריו על-פי רמת ההכנסה, על-פי מקורות ההכנסה.
       
       דיווחים נוספים בדוח בן-בסט בתחום השומה, הגבייה ופעולות האכיפה הם בתחום טיפולה של רשות המסים.
       
היו"ר ראובן ריבלין:
       
       השר ישיב על שאילתא מס' 3158, של חבר הכנסת מיכאל רצון - שאינו נוכח - לפרוטוקול.
       
3158. הוראת ניהול מסגרות אשראי בחשבונות עובר-ושב
       
חבר הכנסת מיכאל רצון שאל את שר האוצר
       ביום כ"ט בסיוון התשס"ה (6 ביולי 2005):
       
       מ-1 בינואר תחול הוראה חדשה של המפקח על הבנקים לגבי ניהול מסגרות האשראי בחשבונות עובר-ושב.
       
       רצוני לשאול:
       
       1. האם המפקח על הבנקים ערך התייעצות מלאה בנושא עם משרד האוצר?
       
       2. אם כן – האם ההתייעצות היתה ברמה פורמלית בלבד או עניינית?
       
       3. מה ההשפעות וההשלכות הציבוריות של ההוראה?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       המפקח על הבנקים מוציא הוראות ניהול בנקאי תקין בהתייעצות עם הוועדה המייעצת לענייני בנקאות, כהגדרתה בפקודת הבנקאות 1941. החשב הכללי במשרד האוצר חבר בוועדה זו.
       
       ההוראה החדשה לגבי ניהול מסגרות האשראי בחשבונות עובר-ושב תגביר באופן משמעותי את ודאות הלקוח ביחס לניהול חשבונו. ההוראה תמנע את המצבים שבהם החליטו הבנקים על דעת עצמם אם לכבד או להחזיר חיוב שמגיע לחשבון המצוי בחריגה ממסגרת האשראי, דבר שהעמיד את הלקוחות לעתים במצב בלתי אפשרי.
       
       ההוראה גם מחייבת את הבנקים, כאשר הם מעמידים חד-צדדית מסגרת אשראי ללקוח, להודיע ללקוח מראש מה היקף מסגרת האשראי שלו, לאיזה פרק זמן היא מועמדת, מה הריבית עליה וכיוצא בזה. הדבר צפוי להקטין את שכיחות המקרים שבהם מסגרות כאלו יבוטלו בלי שהלקוח ידע על כך מראש.
       
       כמו כן, ההוראה תמנע את המצב שבו הבנק ישית על הלקוח ריביות גבוהות בגין חריגות ממסגרת האשראי, אף שהחריגה אושרה על-ידי הבנק והיא לרצונו, ולמעשה ראוי היה להגדיל את מסגרת האשראי.
       
       מבחינת הניהול הבנקאי התקין, צפויה להשתפר הבקרה על החשבונות הבעייתיים, כאשר החריגות יהוו אינדיקציה אמיתית לבעייתיות הלקוח ולא עוד דרך לגביית ריבית גבוהה יותר מלקוחות טובים. העיסוק המתמיד באישור שיקים חורגים ייחסך מהסניפים ובהתאם יש לקוות שאכיפת חוק שיקים ללא כיסוי תשתפר באופן מהותי. 

היו"ר ראובן ריבלין:
       
       כבוד השר ישיב על שאילתא מס' 3195, של חבר הכנסת דוד טל - שאינו נוכח - לפרוטוקול.
       
3195. מענקים לאמהות חד-הוריות
       
חבר הכנסת דוד טל שאל את שר האוצר
       ביום כ"ט בסיוון התשס"ה (6 ביולי 2005):
       
       פורסם כי זה חודשיים הפסיק משרד האוצר לשלם את המענקים שהבטיח להעביר לאמהות החד-הוריות במסגרת תוכנית מפתח המעודדת את שילובן במעגל העבודה.
       
       רצוני לשאול:
       
       1. האם הידיעה נכונה? 
       
       2. אם כן – כמה אמהות חד-הוריות הזכאיות למענק לא זכו לקבלו?
       
       3. מדוע הפסיק משרדך לשלם את המענקים לזכאיות, ומתי ישוב לשלמו?
       
תשובת שר האוצר בנימין נתניהו:
(לא נקראה, נמסרה לפרוטוקול)
       
       הידיעה אינה נכונה.
       
       בפניות תקציביות מיום 29 ביוני 2005 ומיום 20 ביולי 2005 תוגבר תקציב התוכנית לשילוב הורים יחידים בשוק העבודה של משרד התעשייה, המסחר והתעסוקה. הפניות האמורות כללו תגבור תקציב המענקים להורים יחידים שהגדילו את היקף העסקתם, בהתאם לנתונים שהציג משרד התעשייה, המסחר והתעסוקה.
       
היו"ר ראובן ריבלין:
       
       אדוני השר, אני רוצה לומר לך, שמשרד האוצר לא חייב לכנסת תשובה ולו על שאילתא אחת.
       
שר האוצר בנימין נתניהו:
       
       כלומר, ביעור חמץ.
       
היו"ר ראובן ריבלין:
       
       היום, השר ענה על 76 שאילתות, ומתוכן בפועל הוא ענה על 27 שאילתות. אני אומר לך שבמושב הזה לא היה שר שענה בפירוט כזה תשובות על שאילתות כפי שעשית היום.
       
       רבותי, אני רוצה רק להפנות את תשומת לבו ואת תשומת לבכם שבכנסת הזאת נשאלו כ-3,300 שאילתות על-ידי חברי הכנסת. ברגע זה 3,200 שאילתות נענו. 101 שאילתות טרם נענו: ראש הממשלה - 6 שאילתות; משרד הביטחון – 15; משרד הבינוי – 9; משרד הבריאות – 3; משרד החוץ – 7; משרד החינוך – 3; משרד לביטחון פנים – 6; משרד הפנים – 4; משרד הקליטה – 2; משרד התחבורה – 2; ומשרד התמ"ת - 44 שאילתות, לרבות שאילתות הנוגעות לרשות השידור. באמת, משרד התמ"ת יצטרך מייד למצוא את הדרך איך לגשר על הפער. אדוני שר האוצר, משרד האוצר לא חייב ולו שאילתא אחת לכנסת, ואנחנו מודים לך.
       
       רבותי חברי הכנסת, אדוני ראש הממשלה לשעבר ושר האוצר, תם כנס הקיץ של המושב השלישי של כנסת זו, הכנסת השש-עשרה, ותם המושב השלישי כולו.
       
       רבות מההחלטות שנחרצו כאן ימומשו במשך פגרת הקיץ. הכנסת לא יוצאת לפגרה. רק מליאת הכנסת יוצאת לפגרה וזו תכונס, בהתאם לתקנון, לפי הצורך ולפי הדרישה.
       
       תפילתנו היא שנעבור את המשברים שאנו עומדים לחוות כחברה, כאזרחים, כלאומים, שיעברו עלינו בשלום ללא שיורחב השבר ולא נגיע, חלילה, לכלל הרמת יד של איש על אחיו.
       
       אני מאחל לחברי הכנסת המשך עבודה ציבורית פורייה בפגרה, פגרת המליאה, והמשך עבודה בוועדות הכנסת, וכן גם - ומגיע להם - חופשה נעימה לפי היכולת ולפי הצורך.
       
       אדוני שר האוצר וראש הממשלה לשעבר וחברי הכנסת שנשארו כאן עד השעה 02:40, שהיא השעה שבה אנחנו מסיימים את הדיונים של היום, תרשו לי להודות לעובדי הכנסת, ובראשם לאדוני מזכיר הכנסת וסגני מזכיר הכנסת, על עבודתם הנאמנה יחד עם מזכירות הכנסת כולה, לאדוני קצין הכנסת אשר עומד על משמר הכנסת יחד עם כל שוטריו, חייליו, חברי משמר הכנסת. אני מבקש להודות לדובר הכנסת. אני מבקש להודות לחשב הכנסת, לגזברות ולכוח-האדם, ללשכה המשפטית אשר מלווה את כל עבודות הכנסת, לשירותי המשרד, לעובדי הדפוס והפרסומים העובדים ועומדים על משמר העבודה בכנסת, עובדי "דברי הכנסת", הספרייה והארכיון, נציב הדורות הבאים, עובדי הממ"מ. אני מבקש להודות לסדרני הכנסת, ובעיקר לאלה הנמצאים כאן אתנו והעוזרים על-ידינו למלא את חובתנו; לעובדי אגף הבינוי, האפסנאות, התחזוקה והמשק, למנהלי ומנהלות ועובדי ועובדות הוועדות, לקשרי חוץ, המחלקה לשפות זרות, לאגף האירועים ואגף הביקורים, לוועד העובדים של הכנסת ולמועצת העובדים, לערוץ הכנסת אשר מביא את דברינו לכל בית בישראל, לעובדי יחידת המחשוב, למחלקת הפרוטוקולים - הרשמות הפרלמנטריות, מה שנקרא בפינו בעגה "הקצרניות", לרופא הכנסת ולצוותו. כולם יבואו על הברכה. תודה רבה.
       
       תמה ישיבת הכנסת. תם מושב הכנסת. ישיבת הכנסת של המושב הבא תתקיים ביום שני, כ"ח בתשרי התשס"ו, 31 בחודש אוקטובר 2005 למניינם. אני קובע שישיבת הכנסת נעולה.
       
       הישיבה ננעלה בשעה 02:38.
       
       
     
     
עמוד 568 מתוך 568

