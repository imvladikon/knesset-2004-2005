    תוכן העניינים
מסמכים שהונחו על שולחן הכנסת	3
מזכיר הכנסת אריה האן:	3
הודעת יושב-ראש הכנסת	3
נאומים בני דקה	4
איתן כבל (העבודה-מימד):	4
איוב קרא (הליכוד):	4
ג'מאל זחאלקה (בל"ד):	5
אליעזר כהן (האיחוד הלאומי - ישראל ביתנו):	5
אליעזר כהן (האיחוד הלאומי - ישראל ביתנו):	6
יגאל יאסינוב (שינוי):	6
גילה פינקלשטיין (מפד"ל):	6
עסאם מח'ול (חד"ש-תע"ל):	7
אופיר פינס-פז (העבודה-מימד):	7
צבי הנדל (האיחוד הלאומי - ישראל ביתנו):	8
ואסל טאהא (בל"ד):	9
אריה אלדד (האיחוד הלאומי - ישראל ביתנו):	9
עבד-אלמאלכ דהאמשה (רע"ם):	10
יעקב מרגי (ש"ס):	11
ישראל אייכלר (יהדות התורה):	11
יצחק הרצוג (העבודה-מימד):	12
יורי שטרן (האיחוד הלאומי - ישראל ביתנו):	12
אחמד טיבי (חד"ש-תע"ל):	13
מאיר פרוש (יהדות התורה):	13
גאלב מג'אדלה (העבודה-מימד):	14
מגלי והבה (הליכוד):	15
הצעות לסדר-היום	17
ציון היום הבין-לאומי לזכויות אנשים עם מוגבלות	17
נסים דהן (ש"ס):	19
שאול יהלום (מפד"ל):	24
מזכיר הכנסת אריה האן:	28
עסאם מח'ול (חד"ש-תע"ל):	28
חיים אורון (יחד):	31
גילה גמליאל (הליכוד):	32
אורית נוקד (העבודה-מימד):	34
אליעזר כהן (האיחוד הלאומי - ישראל ביתנו):	36
שר המשפטים יוסף לפיד:	37
הודעת הממשלה על רצונה להחיל דין רציפות על הצעות  חוק	38
הצעת חוק הקולנוע (הוראת שעה), התשס"ה-2004	39
מל פולישוק-בלוך (יו"ר ועדת החינוך, התרבות והספורט):	39
אורי יהודה אריאל (האיחוד הלאומי - ישראל ביתנו):	41
שר המשפטים יוסף לפיד:	42
עשור להסכם השלום עם ירדן	44
מגלי והבה (הליכוד):	44
חיים אורון (יחד):	46
אופיר פינס-פז (העבודה-מימד):	47
אילן ליבוביץ (שינוי):	49
גילה פינקלשטיין (מפד"ל):	50
ישראל אייכלר (יהדות התורה):	51
אורי יהודה אריאל (האיחוד הלאומי - ישראל ביתנו):	52
עזמי בשארה (בל"ד):	54
אריה אלדד (האיחוד הלאומי - ישראל ביתנו):	55
עבד-אלמאלכ דהאמשה (רע"ם):	56
ג'מאל זחאלקה (בל"ד):	57
יצחק הרצוג (העבודה-מימד):	58
בנימין אלון (האיחוד הלאומי - ישראל ביתנו):	59
נסים זאב (ש"ס):	62
מל פולישוק-בלוך (שינוי):	63
עסאם מח'ול (חד"ש-תע"ל):	65
    
       

       חוברת ו'
       ישיבה קפ"ג
       
       
הישיבה המאה-ושמונים-ושלוש של הכנסת השש-עשרה
יום שלישי, ג' בכסליו התשס"ה (16 בנובמבר 2004)
ירושלים, הכנסת, שעה 16:00

       
מסמכים שהונחו על שולחן הכנסת

היו"ר ראובן ריבלין:
       
       גבירותי ורבותי חברי הכנסת, היום יום שלישי, ג' בכסליו תשס"ה, 16 בחודש נובמבר 2004 למניינם. אני מתכבד לפתוח את ישיבת הכנסת. 
       
       הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק מס הכנסה (תיקוני חקיקה), התשס"ה–2004, שהחזירה ועדת הכספים של הכנסת. תודה רבה. 
       
היו"ר ראובן ריבלין:
       
       תודה רבה. 

       
הודעת יושב-ראש הכנסת
       
היו"ר ראובן ריבלין:
       
       ובכן, רבותי חברי הכנסת, מזכיר הממשלה ביקש ממני להודיעכם דבר. לפי סעיף 24(ב) לחוק-יסוד: הממשלה, ימלא ראש הממשלה את תפקיד שר הרווחה לאחר שחבר הכנסת זבולון אורלב חדל מלכהן בממשלה מיום 11 בנובמבר 2004 למניינם. בהתאם לסעיף 9(א)(7) לחוק הממשלה, אני מבקש להודיע על כך לכנסת, ואכן הודעתי. 
       

נאומים בני דקה
       
היו"ר ראובן ריבלין:
       
       רבותי חברי הכנסת, מחצית השעה הראשונה, בהתאם לתקנון הכנסת, היא נאומים בני דקה, ולאחר מכן אנחנו נעבור לישיבה מיוחדת לציון היום הבין-לאומי לזכויות אנשים עם מוגבלות, בהשתתפות כבוד נשיא המדינה. עד רגע זה לא הפעלתי את השעון, אני מבקש מכם להפעיל את השעון ולהצביע על מנת שאוכל לקבוע מי הוא אשר ידבר. ובכן, ראשון הדוברים הוא חבר הכנסת איתן כבל. אחריו - חבר הכנסת איוב קרא. אדוני, בבקשה.
       
איתן כבל (העבודה-מימד):
       
       אדוני היושב-ראש, חברי חברי הכנסת, דווקא היום, שהוא יום שמוקדש בכנסת למען האנשים עם מוגבלויות, אני קורא באתר האינטרנט Ynet, שלנבחרת הכדורסל של החירשים אין תקציב לאולימפיאדה.  נבחרת שעשתה היסטוריה והצליחה להגיע למקום השישי המכובד באליפות אירופה האחרונה, איננה מצליחה לגייס 46,000 דולר כדי להגיע למעמד המכובד הזה. 
       
       אני פונה אליך, אדוני היושב-ראש, ואני פונה לשרת החינוך ולכל מי שנוגע בעניין, בעיקר כאשר סמנכ"ל המשרד, שוקי דקל, אומר: אנחנו לא משרד הרווחה ולא משרד השיקום. אני חושב שזוהי אמירה שאיננה ממין העניין, לא מכבדת את המשרד ולא מכבדת את הנושא. דווקא ביום הזה, יום שבו הכנסת מכבדת את האנשים המוגבלים, צריך שייעשה המאמץ למצוא את הכסף הדרוש כדי לתת לקבוצה הזאת לייצג את ישראל בכל הכבוד הראוי באולימפיאדה הקרובה. תודה.

היו"ר ראובן ריבלין:
       
       תודה לחבר הכנסת איתן כבל. חבר הכנסת איוב קרא, ואחריו - חבר הכנסת זחאלקה.
       
איוב קרא (הליכוד):
       
       אדוני היושב-ראש, חברי חברי הכנסת, אתמול התגלה עוד תרגיל בהווי הדמוקרטיה בבית הזה. אנשים שהיו צריכים להופיע בוועדת הכספים ולהביא את דברי הבוחר ששלח אותם לבית-המחוקקים, עיוותו את רצון הבוחרים שלהם. הרב ליצמן המכובד החליט שאף אחד לא יחליף אותו בוועדת הכספים, בניגוד לתקנון, שיכול כל חבר כנסת להחליף איש מסיעתו בשעות כאלה. אני מצטער שהרב ליצמן חשב שיש אנשים שאולי לא מבינים עניין בבית הזה, וזלזל באינטליגנציה שלהם. אני בטוח שהוא יכה על חטא יום אחד בגלל המהלך הזה, כי מכרנו את הנכסים הכי חשובים לבית הזה ולעם הזה במהלך הכל-כך טיפשי. 
       
       אדוני הלך פתאום לסדום. הוא חשב שאין שם אנשים אמינים או אנשים תורתיים. הוא הלך לחפש שם אולי נאמן אחד בתוך סדום. 
       

היו"ר ראובן ריבלין:
       
       תודה רבה לחבר הכנסת איוב קרא. אני מבקש להקפיד על דקה. אנחנו מסיימים בדיוק בשעה 16:30. קודם נראה מה עם האנשים שנרשמו. חבר הכנסת ג'מאל זחאלקה, בבקשה. אחריו - חבר הכנסת אליעזר כהן.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אני רוצה לברך את אורחי הכנסת היום. 
       
       רציתי לדבר על נושא כאוב מאוד. היום שוב יורים ושוב הורגים באזרחים הערבים. אזרח ערבי מכפר-קאסם נורה על-ידי כוחות הביטחון ונהרג. הטענה בדיעבד היא שהיתה לו מכונית גנובה. לא שמעתי שהורגים מישהו, שמוציאים אותו להורג על זה. נניח שזה נכון, זה עדיין לא הוכח. מאז  אוקטובר 2000 ועד עכשיו נהרגו או נרצחו אפילו בידי כוחות הביטחון 18 אזרחים ערבים. אף שוטר ואף איש ביטחון לא הורשע. אף אחד לא הוכנס לבית-סוהר, ולא התקיימה אף פעם באמת חקירה רצינית בנושא הזה. כל פעולה כזאת שעוברת בשקט היא אור ירוק לרצח הבא. אני מזהיר וקורא להענשת האחראים. 
       
היו"ר ראובן ריבלין:
       
       תודה רבה. חבר הכנסת אליעזר כהן, ואחריו - חבר הכנסת יאסינוב. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, במסגרת בדיקת נתונים במפלגה שלי הגענו לממצאים מעניינים. בזמנה יהדות התורה העלתה את נושא המשפחות מרובות הילדים והתמיכה במשפחות מרובות הילדים, היתה מהומה רבה ובהזדמנות הראשונה נגסו בחוק הזה. הנתון המעניין שאנחנו הגענו אליו הוא, שהמגזר הערבי מכניס למדינת ישראל במס הכנסה 300 מיליון שקל לשנה, ומקבל מהביטוח הלאומי 7.4 מיליארדי שקל. הוא מקבל הרבה יותר ממה שהוא מכניס למדינת ישראל.
       
יצחק הרצוג (העבודה-מימד):

       אוי באמת, די עם הגזענות הזאת.
       
אליעזר כהן (האיחוד הלאומי - ישראל ביתנו):

	מי שיש לו נתונים אחרים, שיביא לי אותם. אני מוכן לקבל אותם. תודה רבה. 


היו"ר ראובן ריבלין:

       תודה. חבר הכנסת יגאל יאסינוב, אחריו - חברת הכנסת פינקלשטיין, ואחריה - חבר הכנסת מח'ול. 
       
יגאל יאסינוב (שינוי):
       
       אדוני היושב-ראש, חברי חברי הכנסת, ביום שהכנסת הקדישה לדיון על נכים, אנחנו מדברים על דברים שהם קצת שונים. בסופו של דבר, אני מבקש לדבר על בעיית הנכות, שהיא קיימת. אני רוצה לדבר על חלק ממנה – על זה שלא מבינים שגם להיות נרקומן זו נכות, גם זו מחלה, וגם האנשים האלה מסכנים. צריך לעזור גם להם. אבל, צריך להכיר בזה כמחלה, וצריך להכיר בהם כנכים, רק באלה שרוצים לעבור גמילה. לאלה שעוברים גמילה צריך לעזור לחפש עבודה. אני רוצה להזכיר שבימים האחרונים, בחודש האחרון, נדהמנו איך - - -

היו"ר ראובן ריבלין:
       
       תודה רבה. חברת הכנסת גילה פינקלשטיין, אחריה - חבר הכנסת עסאם מח'ול, ואחריו - חבר הכנסת אופיר פינס-פז. 
       
גילה פינקלשטיין (מפד"ל):
       
       כבוד היושב-ראש, כנסת נכבדה, כבכל יום שלישי, גם היום אני מדברת על אותו נושא, הנסיגה העמוקה בלב הציוני. אני רוצה לומר לאלה המתפנים או המפונים, שחושבים ומתכננים לקבל פיצוי, שאנחנו נלחמים בהתנתקות ומקווים, אם ירצה השם, שההתנתקות לא תצא לפועל, ושכל מי שיקבל פיצויים ומקדמות ויתפנה בעתיד או יתבקש להתפנות מרצון, יתבקש להחזיר למדינה את הכספים צמוד למדד. אנחנו נילחם על זה ונחשוב איך להעביר את זה, כי זה חלק מהדמוקרטיה. אומרים לעם: בואו תתיישבו בגולן, ומאוחר יותר מתכננים להוריד את המתיישבים. בבקעת-הירדן אותו דבר, ועכשיו בגוש-קטיף. האם לזה אנחנו לא קוראים נסיגה עמוקה בלב הציוני? 
       
       ככל שישראל מבצעת ויתורים טריטוריאליים עמוקים יותר, כך היא מקרבת את קצה. במשחק הכוחות הבין-לאומי ישראל מסומנת כמדינה היחידה בעולם המוכנה לוותר על שטחיה למרות גודלה הקטן. תודה. 
       
היו"ר ראובן ריבלין:
       
       תודה. חבר הכנסת עסאם מח'ול. אחריו - חבר הכנסת אופיר פינס-פז. 
       
עסאם מח'ול (חד"ש-תע"ל):
       
       אדוני היושב-ראש, היום היינו עדים לגילוי, שאותי בכל אופן לא הפתיע, שגנרל שרון תכנן כבר ב-1967 פוטש כדי לפתוח את הדרך למלחמה. אני לא הופתעתי, מכיוון שתמיד טענתי שמלחמת 1967 היתה מלחמה תוקפנית, שישראל יזמה אותה, ניצלה את המהלך המצרי כדי לבצע את התוקפנות, בצל ההפחדה של העם בישראל.
       
היו"ר ראובן ריבלין:
       
       חבר הכנסת מח'ול, זה רק שרון גילה לך?
       
עסאם מח'ול (חד"ש-תע"ל):
       
       לא, לא, אני רק אומר שאני לא הופתעתי. אני מניח שאתה כן הופתעת, מכיוון שאתה הגנת על התזה הזאת.
       
היו"ר ראובן ריבלין:
       
       הייתי בארץ כאשר חששנו כולנו לקיומה של המדינה.
       
עסאם מח'ול (חד"ש-תע"ל):
       
       אני בכל אופן חושב, שהדבר המרכזי שצריך ללמוד מהגילוי הזה הוא להיום ולמחר, ולא לאתמול. יש היום במדינת ישראל מחנה שהולך ומתפתח, מחנה שרואה בדמוקרטיה מכשול שצריך להסיר אותו מדרכם, כדי לצאת למלחמה הבאה. אני חושב שהגיע הזמן לעצור את המחנה הזה.
       
היו"ר ראובן ריבלין:
       
       אני מאוד מודה לחבר הכנסת מח'ול, אף שלא הסכמתי עם אף מלה שהוא אמר. חבר הכנסת אופיר פינס-פז, ואחריו - חבר הכנסת הנדל.
       
אופיר פינס-פז (העבודה-מימד):
       
       אדוני היושב-ראש, אני רוצה לעסוק ביורשיו של ז'בוטינסקי, למשל בחבר הכנסת גלעד ארדן ובחבריו השרים, שעשו מארב מתוכנן השבוע בוועדת השרים לענייני חקיקה, והחליטו לשנות את חוק שירות המדינה, כדי להוסיף עוד כהנה וכהנה דירקטורים מטעם מרכז הליכוד. 
       
       הבנתי, אדוני היושב-ראש, שאתם התפרקתם מכל אידיאולוגיה, ואתם מתווכחים על כל דבר, רק דבר אחר מאחד את חברי הליכוד, וזה הכמיהה, השאיפה, המאבק למען מינוי כל חבר מרכז ליכוד לאיזה תפקיד ציבורי, הוא ובני ביתו, ומשפחתו, וקרוביו, ושכניו, ובאי ביתו, וכולם כולם. 
       
       למה זה צורם במיוחד בעת הזאת, אדוני היושב-ראש? כי היום אנחנו מציינים את היום לטובת האנשים בעלי מוגבלות בחברה הישראלית, ויש חוק שמחייב את שירות המדינה בייצוג הולם לאנשים שסובלים ממוגבלות, כדי שגם הם יהיו חלק משירות המדינה וכדומה. מיותר לציין, אדוני היושב-ראש, שהחוק הזה ממש ממש לא מיושם, אבל כולם דואגים לחוק אחר.
       
היו"ר ראובן ריבלין:
       
       אני מאוד מודה לחבר הכנסת פינס. חבר הכנסת צבי הנדל, גם לרשות אדוני עומדת דקה. אחריו - חבר הכנסת ואסל טאהא.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, ברוכים הבאים לאנשים שלכבודם הכנסת  עוסקת היום בבני-אדם עם מוגבלויות. ספק איזו מוגבלות בעייתית גדולה יותר, אני חושב שהיינו צריכים – אם זה יום לכבוד אנשים עם מוגבלויות - שהממשלה תשב פה היום, יש שם הרבה יותר מוגבלות מאשר לאנשים שנמצאים היום על המרפסת. די אם נזכיר שבשבועות האחרונים, בחודשים האחרונים - -
       
יצחק הרצוג (העבודה-מימד):
       
       אני מציע למחוק את זה מהפרוטוקול, זה חסר טעם.
       
צבי הנדל (האיחוד הלאומי - ישראל ביתנו):
       
       - - כמות פצצות המרגמה שנפלו על מתיישבים, חלוצים נהדרים בגוש-קטיף, וידי צה"ל כבולות על-ידי הנחיות של משפחת שרון, שלא לטפל בח'אן-יונס כפי שמטפלים בעזה, בנושא הירי אל  שדרות. האמינו לי, כשאפשר להתנהג כך כלפי יהודים, ותהיה הסיבה להתנתקות מה שתהיה - אלה אנשים עם מוגבלויות.
       
היו"ר ראובן ריבלין:
       
       תודה רבה. חבר הכנסת הנדל, לא רציתי להפסיק אותך. אדוני רוצה לשלוח בליסטראות בממשלה, מדוע - - -?

צבי הנדל (האיחוד הלאומי - ישראל ביתנו):
       
       התכוונתי לא לפגוע בהם.
       
היו"ר ראובן ריבלין:
       
       אבל יש אנשים שיכולים לפרש את זה, חלילה. לכן אני מציע למחוק מהפרוטוקול. באמת האנשים הנפלאים אשר הם חלק בלתי נפרד מחברתנו. רבותי חברי הכנסת, הערתי את ההערה, כל אחד הוא ילד גדול. 
       
       בבקשה, חבר הכנסת ואסל טאהא.
       
ואסל טאהא (בל"ד):
       
       אדוני היושב-ראש, חברי הכנסת, הארגון לזכויות האדם "בצלם" פרסם את דוחו. מי שיקרא אותו, יעיין בו, יראה עד כמה המעשים המבוצעים בשטחים הכבושים מזעזעים, עד כמה המדיניות של הממשלה הזאת היא כושלת. המדיניות של ההרתעה לא הרתיעה לא ילד ולא תינוק, וזה לא ירתיע. המדיניות הזאת, יש צורך לשנותה למדיניות של שלום צודק, הבנוי על נסיגה שלמה מכל השטחים הכבושים. הבתים שנהרסו בח'אן-יונס, זה לא מספק חברי כנסת שדיברו לפני. הם הותירו 30,000 מהפלסטינים ללא קורת-גג. זה לא מרתיע, זה רק מרחיב את השסע, זה רק מצמיח גם רוח של נקמה, זה מביא ומזמין גם אלימות, ושני העמים ישלמו את המחיר הכבד.
       
היו"ר ראובן ריבלין:
       
       תודה רבה. חבר הכנסת אריה אלדד, ואחריו - חבר הכנסת דהאמשה. לאחר מכן נעבור לחברים הנוספים, כי עדיין לא הגיעה שעת נעילה של הנאומים בני דקה. 
       
אריה אלדד (האיחוד הלאומי - ישראל ביתנו):
       
       תודה, אדוני היושב-ראש. Ynet מסר היום, כי חייל צה"ל, מדריך בצבא בדרגת רב-טוראי, הודח מתפקידו כי אמר בפני חייליו: ערפאת מת בשעה טובה. כיוון שממשלת ישראל הגדירה לא פעם את ערפאת כמי שארגן מעשי טרור ורצח נגד יהודים, כיוון שראש ממשלת ישראל הגדיר אותו לא פעם כארכי-רוצח, וקיים דיונים בממשלה אם כדאי להרוג אותו או לגרש אותו, אני לא מבין את הצביעות שבהדחת החייל, שאמר מה שראוי היה שכל יהודי בארץ-ישראל יחוש: מת בשעה טובה. 
       
       מה רצו שיגיד? ערפאת, זכר צדיק לברכה, נאסף אל אבותיו? ערפאת, נוחו עדן, נפטר הבוקר? מדוע אסור לחייל צה"ל להביע שמחה פשוטה על מותו של גדול רוצחי היהודים מאז היטלר? תודה.
       
היו"ר ראובן ריבלין:
       
       חבר הכנסת עבד-אלמאלכ דהאמשה - בבקשה, אדוני. אתם רואים שגם אני יוצר את המצב שבו כל אחד יוכל לענות לאחר. חבר הכנסת מח'ול, אדוני קרא הרגע לראש ממשלה בישראל "הגנרל", עם משמעות רבה, ואני לא - - -
       
אחמד טיבי (חד"ש-תע"ל):
       
       הוא היה גנרל אז.
       
היו"ר ראובן ריבלין:
       
       בסדר, אבל גנרל יש בו משמעות.
       
עסאם מח'ול (חד"ש-תע"ל):
       
       חשבתי שזה משמח.
       
היו"ר ראובן ריבלין:
       
       אני מבין אותך, אני מבין את ה"מח'ולית". חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני רוצה לברך את אורחינו, אנשים עם מוגבלות שבאו אלינו בשעה טובה, ואני מקווה שרק ינעם להם, ושנוכל כולנו יחד לסייע לאנשים האלה באשר הם.
       
       אני לא רוצה להתייחס לדברים המקוממים של חבר הכנסת אלדד, ולא לאותם אנשים ששתו שיכר למותו של ערפאת. העיוורון של הנקמה ושל חוסר צלם אנוש מעביר אותם על דעתם. 
       
       אני רוצה לדבר על נושא יותר חשוב, והוא היד הקלה על ההדק כאשר מדובר באזרחים תושבי המדינה, בערבים במדינת ישראל. בראשית האינתיפאדה נהרגו לא רק 13 באותו שבוע ראשון, אלא גם 18 אנשים נוספים, כאשר בכל מיני אמתלות וליד מחסומים טענו שהוא לא עצר במחסום או לא שעה לאזהרה או לא שעה לירייה באוויר. 
       
       אחרון הנרצחים היה בבוקר בכפר-קאסם, הצעיר תאמר סאלח צרצור. הצעיר הזה כל אשמתו, פשעו, שהוא עבר במחסום ולא עצר, כפי שהמשטרה גורסת או כוחות הצבא אומרים. 
       
היו"ר ראובן ריבלין:
       
       תודה רבה.
       
עבד-אלמאלכ דהאמשה (רע"ם):
       
       הדברים מדברים בעד עצמם, אדוני. הגיע הזמן לשים לתופעה הזאת קץ, גם בידי חיילים. 
       
היו"ר ראובן ריבלין:
       
       תודה רבה. חבר הכנסת יעקב מרגי, ואחריו - חבר הכנסת אייכלר.
       
יעקב מרגי (ש"ס):
       
       אדוני היושב-ראש, אני מאוד מודה לך על הזכות שזיכית אותי. כמו כן אני רוצה להודות לחבר הכנסת הרב נסים דהן על היום הזה, שזיכה אותנו להתעסק במשך כל היום בצורה מסיבית לטובת הנכים ואנשים עם מוגבלויות. אני מקווה שבשנה הבאה הבעיות יהיו במינון נמוך יותר.
       
       רציתי להפנות את תשומת לב היושב-ראש, שיש ועדה בראשות האלוף פלד, שהמליצה לשר הביטחון להעביר את מוזיאון צה"ל לנגב. משום-מה, בלחץ ראש עיריית תל-אביב רון חולדאי והגברת דליה רבין-פילוסוף, שר הביטחון כנראה הולך לשכן אותו בפיל הלבן בצפון תל-אביב, במרתף בטון, במקום להעביר אותו לנגב. אני שואל: האם הנגב טוב רק בשביל הכימיקלים, בשביל רמת-חובב? האם הנגב טוב רק לאתר דודאים? האם הנגב טוב רק לקליטת עולים בלי לתת להם פתרונות, וכשמדובר במוזיאונים ובתיירות הנגב לא על המפה? תודה, אדוני.
       
היו"ר ראובן ריבלין:
       
       תודה לחבר הכנסת מרגי. חבר הכנסת ישראל אייכלר, אחריו - חבר הכנסת יורי שטרן, ואחריו - חבר הכנסת טיבי. סליחה, אחרי חבר הכנסת אייכלר - חבר הכנסת הרצוג, ואחריו – חבר הכנסת יורי שטרן.
       
ישראל אייכלר (יהדות התורה):
       
       אדוני היושב-ראש, במסגרת יום הזכויות לאנשים עם מוגבלויות, כל ועדות הכנסת עסקו בנושא. גם הוועדה לפניות הציבור עסקה בנקודה אחת, במחלה אחת שהיא מחלת המחלות של המדינה, שפוגעת בכל האזרחים, מחלת הביורוקרטיה. מתברר שיותר משאנשים סובלים מכך שאין תקציב ומכך שלא נעשות פעולות מסוימות, הביורוקרט, שיושב מאחורי המכתבייה ומתחת לסעיפים יבשים, ממרר את חייו של האזרח. 
       
       התרופה למחלה הזאת שנקראת ביורוקרטיה היא מודעות ציבורית נגד הביורוקרטים. אם יהיה לחץ ציבורי בכל מקום שבו פקיד משתמש במשרד, בטלפון ובחוק שיש בידו כדי לטרטר את האזרח, הפקידים ידעו שתפקידם לשרת את הציבור. אם תהיה מודעות ציבורית, הם ידעו שהם מקבלים משכורת כדי לשרת את הציבור ולעבוד למען הציבור ולא על הציבור. התרופה לביורוקרטיה היא לחץ ציבורי.
       
היו"ר ראובן ריבלין:
       
       תודה רבה. חבר הכנסת יצחק הרצוג, בבקשה.

יצחק הרצוג (העבודה-מימד):

       אדוני היושב-ראש, חברות וחברי הכנסת, אורחים נכבדים, זה אך סמלי שביום שבו אנחנו מציינים את המאבק ורוצים להעביר את המסר של אנשים עם מוגבלויות בחיי היום-יום, אני מוצא את עצמי נאבק בזירה אחרת, בוועדת הכספים, על הצעת חוק של הממשלה להחמיר את התנאים שניתנים לנכי תאונות עבודה. 
       
       מה שקורה בחודשים האחרונים הוא ניסיון מתמשך של משרד האוצר ושר האוצר להחמיר את התנאים שניתנים לנכי תאונות עבודה, להקשות על המעסיקים של נכי תאונות עבודה ולגרום למצב שבו אנשים שלא שפר עליהם מזלם ומכוח עליון נפגעו בתאונת עבודה, יימצאו בין הפטיש לסדן. אדוני היושב-ראש, אנחנו צריכים ביום הזה לצאת מכאן בקריאה ברורה נגד הצעת החוק הזאת. 

היו"ר ראובן ריבלין:
       
       תודה לחבר הכנסת יצחק הרצוג. חבר הכנסת יורי שטרן, בבקשה.

יורי שטרן (האיחוד הלאומי - ישראל ביתנו):
       
       כבוד היושב-ראש, אני מברך את הנוכחים ומודה לחבר הכנסת דהן על כך שיזם, זו השנה השנייה, את היום הזה שמוקדש לנכים, לאנשים עם מוגבלויות. 
       
       ועדת הפנים ואיכות הסביבה דנה היום באחד ההיבטים של הנושא, וגילינו שבתקופה אחרונה, בזכות פירוש לא נכון של פסיקת בג"ץ ושל ידיעות מחוברת של משרד הפנים, הפסיקו לתת הנחות ופטורים מארנונה למפעלים מוגנים שמעסיקים את הנכים. הדבר הזה חייב להיפסק.
       
       דבר אחר קרה השבוע בכנסת. אתמול חברי הכנסת מיהדות התורה החליטו להיעלם מהישיבה בוועדת הכספים ובכך להושיט יד להעברת תקציב ההינתקות. אני חושב שזה לא ייסלח לציבור הדתי, שנכנסו לשותפות כנגד כסף. ממש קניית שלטון בכסף. מה שהיה פעם עם הסכמי אוסלו שעברו הודות ל"מיצוביסט" אחד, חבר הכנסת גולדפרב, עכשיו עושים את התרגילים האלה גם חברי הכנסת הדתיים. 

היו"ר ראובן ריבלין:
       
       תודה רבה. חבר הכנסת אחמד טיבי, בבקשה.
       
אחמד טיבי (חד"ש-תע"ל):
       
       אדוני היושב-ראש, אני גם רוצה להצטרף למברכים אותך ואת חבר הכנסת דהן על היוזמה של הדיון החשוב הזה, בפעם השנייה בשנתיים האחרונות, בכל מה שקשור באנשים עם מוגבלויות.
       
       גם אני רוצה להתייחס לידיעה שהיתה ב-Ynet על הדחתו של קצין שהביע דברי שמחה על מותו של יאסר ערפאת. אני חושב שהדברים האלה הם בזויים, אבל ההחלטה להדיח אותו היא צבועה. למה להדיח קצין כאשר שר המשפטים של מדינת ישראל אמר בדיוק אותו דבר, קצת יותר בזוי? למה להתנכל לקצין או לחייל כאשר שרים רקדו על הגגות, במסדרונות של הכנסת, בתוך חדרי הממשלה ועל כל ערוץ וכל דף בעיתוני הערב?  זה צבוע מאוד מאוד.

היו"ר ראובן ריבלין:
       
       חבר הכנסת מאיר פרוש, בבקשה.  

מאיר פרוש (יהדות התורה):
       
       אדוני היושב-ראש, אף שבשבוע שעבר הכנסת דנה בעניין הזה, אני סבור שאי-אפשר להסיר את הנושא של האלימות בקרב בני-הנוער מסדר-יומה של מליאת הכנסת. העובדה שבני-הנוער מתנהגים בדרך כזאת כלפי הורים ומורים היא סימפטום לכך שמערכת החינוך, כפי שהיא מתנהגת היום, פשטה את הרגל. כנראה זה קורה כי אין ערכים, אין קשר למסורת, אין קשר לדת, אין קשר למורשת ואנחנו רוצים להיות ככל העמים. 
       
       מלבד העובדה שאני חושב שהכנסת צריכה לדאוג לכך שבני-הנוער והתלמידים ילמדו יותר דברים הקשורים לתורת ישראל, אני בא ושואל איך וכיצד מעלים על דעתם במשרד החינוך לכפות על מערכת החינוך החרדית את תוכנית הליבה, ולומר לנו שאנחנו נלמד דברים אחרים, בשונה ממה שלמדנו עד היום, בעוד ההישגים אצלנו הם כה רבים וכה גדולים, ואילו החינוך הממלכתי הכללי פושט את הרגל.  
       
היו"ר ראובן ריבלין:
       
       תודה רבה. חבר הכנסת גאלב מג'אדלה.
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, אני מצטרף לברכות לאורחים שבאו אלינו. אני מברך את הכנסת שקיימה יום דיונים מעמיק, מעניין ופורה בנושא האנשים עם מוגבלויות. אני חושב שנתנו להם את המעמד הראוי, ואני מקווה שזה יימשך גם במהלך השנה. 
       
       ברשותך, אני רוצה להעיר שתי הערות. אני מקווה ומצפה מחבר הכנסת אליעזר כהן, ידידי, שאנחנו נשמש דוגמה לציבור, לעם, שרואה אותנו, בפרט בתקופה האחרונה, כאשר הכול משודר. אני לא הייתי מסתמך על מכון מחקר פרטי של המפלגה שלך ופוגע בציבור גדול של אזרחי המדינה, שמקיימים את החוק ומשלמים את המסים על-פי החוק. או שמערכות הגבייה כושלות ולא גבו מאזרחי ישראל הערבים על-פי חוק, או שתחפש במכון המחקר שלך סיבה אחרת. על אזרחי ישראל הערבים חל חוק מדינת ישראל, והם משלמים ומקיימים על-פי חוק, ולא זקוקים למכון פרטי שלך או של מפלגה אחרת. יש מכוני מחקר ממלכתיים ורק הם מוסמכים. 

אליעזר כהן (האיחוד הלאומי - ישראל ביתנו):
       
       אדוני היושב-ראש, אני מוכן לקבל את הנתונים שלו.
       
היו"ר ראובן ריבלין:
       
       חבר הכנסת מגלי והבה, בבקשה. 
       
       לפני כן אני רוצה לציין בפניכם, שחבר הכנסת אחמד טיבי, חבר כנסת בישראל, התבקש לעצור באחד המחסומים אף שהציג את תעודת חבר הכנסת בפני החייל שזיהה אותו, שכן קשה למישהו במזרח התיכון שלא לזהות את חבר הכנסת טיבי, והוא המשיך ומיצה אתו נוהל שאינו ראוי ואסור לגבי כל חבר כנסת בישראל, המציג תעודה ומזוהה על-ידי השומרים בכל מקום שבו יהיו. התלוננתי בשם הכנסת בפני הרמטכ"ל, והרמטכ"ל שלח לי מכתב וביקש להתנצל בפני חבר הכנסת טיבי. התנצלות זו הועברה לחבר הכנסת טיבי, ומן הראוי שחברי הכנסת ידעו זאת. אני מודה לרמטכ"ל ולחבר הכנסת טיבי. 
       
מגלי והבה (הליכוד):
       
       אדוני היושב-ראש, חברי חברי הכנסת, אני רוצה לברך את האורחים ואת כל אלה שטרחו ביום הזה. אני מקווה שנראה עובדות בשטח, של שינוי המצב ושיפורו. 
       
       אדוני היושב-ראש, אני ראיתי היום ים של צביעות, החל מחבר הכנסת אופיר פינס. הרי למדנו איך להכניס חברי מרכז ליכוד לתוך מסגרות השלטון ממפלגת העבודה. 
       
מזכיר הכנסת אריה האן:
       
       בבקשה לקום. כבוד הנשיא!
       
       (חברי הכנסת מכבדים בקימה את פני נשיא המדינה.)
       
היו"ר ראובן ריבלין:
       
       אנחנו נמשיך, כמצוות התקנון ועל דעת הנשיא, את נאומו של חבר הכנסת. בבקשה, חבר הכנסת מגלי והבה, 30 שניות עדיין עומדות לרשות אדוני. בבקשה. 
       
מגלי והבה (הליכוד):
       
       אז אני ארשה לעצמי לברך את הנשיא. אני בסוף הדברים שלי, אדוני הנשיא, אני מברך אותך.
       
       בצביעות שהתחילה עם חבר הכנסת אופיר פינס, למדנו מהם, ממפלגת העבודה, שאנחנו צריכים להישאר בשלטון עד 2012 לפחות. אולי נספיק לכסות את מספר המשרות שמיניתם במנגנון הממשלתי. 
       
       ולצביעויות האחרונות. אני קורא לחברי, חברי הכנסת הערבים: יכול להיות שהיתה תקלה במחסום. אל תרקדו על הדם. בואו נבדוק מה קרה שם. אותו אזרח שנהרג - נבדוק. 
       
קריאות:
       
       - - -
       
מגלי והבה (הליכוד):
       
       אני שומע את הדברים שלכם - - -
       
היו"ר ראובן ריבלין:
       
       תודה רבה. תודה.
       
מגלי והבה (הליכוד):
       
       צריך - - -
       
היו"ר ראובן ריבלין:
       
       חבר הכנסת דהאמשה.
       
מגלי והבה (הליכוד):
       
       לא לרקוד על הדם. נקודה. 
       
היו"ר ראובן ריבלין:
       
       תודה רבה. אני מאוד מודה. חבר הכנסת דהאמשה. חבר הכנסת מג'אדלה. 
       
קריאות:
       
       - - -
       
היו"ר ראובן ריבלין:
       
       חבר הכנסת מג'אדלה, בדמוקרטיה - חבר הכנסת, חבר הכנסת מח'ול, חבר הכנסת מג'אדלה - - -
       
גאלב מג'אדלה (העבודה-מימד):
       
       הוא צריך - - -
       
היו"ר ראובן ריבלין:
       
       אני קורא אותך לסדר פעם ראשונה. אני קורא אותך לסדר פעם שנייה. 
       
קריאות:
       
       - - -
       
היו"ר ראובן ריבלין:
       
       רבותי חברי הכנסת. חברי הכנסת. חבר הכנסת ואסל טאהא. חברי הכנסת, קודם כול, כל יהודי הוא יהודי גאה, וכל ערבי הוא ערבי גאה, ואני לא רואה מה יש לומר.
       
גאלב מג'אדלה (העבודה-מימד):
       
       זו הכללה - - -
       
היו"ר ראובן ריבלין:
       
       מה זו הכללה? אני חושב שזה כבוד גדול, אבל אם הוא אמר זאת - חבר הכנסת מג'אדלה, אני לא רואה במלים "חבר כנסת ערבי" איזו האשמה או איזה ביטוי גס. נהפוך הוא.
       
גאלב מג'אדלה (העבודה-מימד):
       
       - - -
       
היו"ר ראובן ריבלין:
       
       שמעתי, שמעתי. לכן אני בא ואומר: אם מישהו ראה בה פגיעה, ישיב לו לאחר מכן. חברי הכנסת מהסיעות הערביות, או חבר כנסת שהוא ערבי ולא רוצה להשתמש בלשון כזאת או אחרת, וחושב שצריך לענות מענה לשון לחבר הכנסת מגלי והבה על דבריו, אנחנו ניתן לו הזדמנות מייד לאחר שנסיים עניין זה.
       
       

הצעות לסדר-היום 
ציון היום הבין-לאומי לזכויות אנשים עם מוגבלות 

היו"ר ראובן ריבלין:
       
       רבותי חברי הכנסת, לימיני יושבת לא חברת כנסת חדשה, אלא אחת מאלה היודעות שפת סימנים, אשר הזמנתי אותה היום לכנסת על מנת שתשמש מתורגמנית בזמן אמת לדברים שיאמרו חברי הכנסת בהמשך הישיבה. 
       
       אנחנו, חברי הכנסת, העברנו חוקים המחייבים רשויות שונות להשתמש בשפת הסימנים, וכדוגמה לכך שאנחנו מחברים את חוקינו שלנו ומבקשים להיות מורי דרך, כאשר הזמנו את אורחינו, שיש בהם כבדי שמיעה, ביקשתי שבאופן חד-פעמי, יוצא דופן, לא חברת כנסת, ולא אחת האחראית על הפרוטוקולים תהיה כאן על הבמה על מנת לתרגם את דברינו, משום שאת היום הזה ייחדנו להם, והוא יום שבו הם רוצים לשמוע את הדברים אשר נאמרים כאן.
       
שאול יהלום (מפד"ל):
       
       זה הזמן, אדוני היושב-ראש, לשבח את נשיא המדינה שנמצא כאן, שבכל אירוע ציבורי יש תרגום בשפת הסימנים.
       
היו"ר ראובן ריבלין:
       
       אדוני, אני עדיין לא הכרזתי על בואו של נשיא המדינה, רק המזכיר. ועכשיו, ברשות יושב-ראש הוועדה - כבוד נשיא המדינה והגברת קצב, אדוני סגן יושב-ראש הכנסת ויושב-ראש השדולה לשילוב אנשים עם מוגבלות בחברה, חבר הכנסת נסים דהן, יוזם אחר-צהריים זה ויוזם ציון היום הבין-לאומי לזכויות אנשים עם מוגבלות, אדוני יושב-ראש ועדת העבודה, הרווחה והבריאות, שאול יהלום, העושה מלאכת קודש בכל מה שקשור בנושאים שנדון בהם היום אחר-הצהריים, שרים - כבוד שר המשפטים נמצא פה - חברי וחברות הכנסת, נציגי ארגונים שעושים כל השנה מלאכת קודש של סיוע ותמיכה באלפי אנשים עם מוגבלות, בעלי מוגבלות יקרים ובני משפחותיהם, אורחים ואורחות, הכנסת מציינת היום יום מיוחד המוקדש לבעלי מוגבלויות. 
       
       יש מי שבעיניהם אחינו בעלי המוגבלויות הם נוכחים-נפקדים, ואני יודע עד כמה קשה לומר דבר זה, אבל אני אומר זאת מעוצם ומתוך הלב. יש מי שמבקשים להתעלם. יש מי שמעדיפים לעצום עין. אבל חובתנו כחברה לזכור כל העת את הצו: "ומבשרך לא תתעלם"; "ואהבת לרעך כמוך". 
       
       אחינו בעלי המוגבלויות השונות חיים כאן חיים מלאים באומץ ובנחישות. בזכות ולא בחסד מגיעה להם איכות החיים הבסיסית שעל המדינה לספק להם. הם מתמודדים בגבורה, אדוני הנשיא, איש איש במוגבלויותיו. כל אחד ואחד עם קשייו, כל אחד עם מצוקתו. מדובר בקבוצת אזרחים גדולה, אלא שברוב ימות השנה קולה לא נשמע. זעקתם אילמת. לא אחת אין לבעלי המוגבלויות אוזן של ממש להסיח את צרותיהם. לשמחתי התברכנו בהרבה ישראלים שיש להם נכונות להטות שכם ולעזור למי שהחיים מייסרים אותו. הם עושים זאת בשמחה ובענווה, ומרימים תרומה משמעותית לאיכות חייו של בעל מוגבלות. 
       
       יותר ויותר מבעלי המוגבלויות מבקשים להיות מן התורמים והיוצרים בחברה. אם רק נעזור לרבים מהם להיקלט בעבודה ולהפיק מעצמם את המירב, ייטב לכולנו. אסור לנו להישאר אדישים ומנוכרים לציבור גדול זה, שהוא חלק יקר מכולנו. אנחנו מחויבים לו. האין די בסבל שזימן להם הגורל? אני רוצה לומר לכל בעלי המוגבלויות שביציע הקהל ולאלה הצופים בנו בבית מעל מסך הטלוויזיה: ההתמודדות האמיצה והמתמדת שלכם עם המוגבלויות שאתם נושאים היא אות כבוד לכם, והיא מחייבת את כולנו לעשות מאמץ אמיתי להפוך את חייכם לקלים יותר. 
       
       תודה על שבאתם היום אלינו על מנת לציין את היום הבין-לאומי לזכויות אנשים עם מוגבלות. 
       
       אני מזמין את ראשון הדוברים – בהצעות לסדר-היום מס' 4806, 4622, 4796, 4803, 4846, 4885 ו-4896 - חבר הכנסת וסגן יושב-ראש הכנסת, הרב נסים דהן, לשאת את דברו. אחריו - יושב-ראש הוועדה הנכבד חבר הכנסת שאול יהלום.
       
נסים דהן (ש"ס):
       
       אדוני הנשיא ורעייתו הגברת קצב, שלבכם לב רחום וחנון ופתוח לכל נדכא וצר, אני יודע כמה אתם פותחים את ביתכם כדי לתת חסות או כדי לארח את כל הארגונים שמייצגים את הנכים, את המוגבלים ואת המסכנים בישראל. תודה מקרב לב בשם כל אותם ארגונים, אדוני הנשיא ורעייתו, על פעילותכם המבורכת למען המוגבלים בישראל. 
       
       אדוני היושב-ראש, כבוד שר המשפטים, יושב-ראש ועדת העבודה, הרווחה והבריאות של הכנסת, חבר הכנסת שאול יהלום, חברי חברי הכנסת, זו השנה השנייה שכנסת ישראל ואתם יחד, חברי הכנסת, מציינים את היום הבין-לאומי למען הנכה והמוגבל בישראל. זה כמעט נהפך למסורת. אמרתי כמעט, כי עוד ארוכה הדרך לפנינו. 
       
       אדוני היושב-ראש, כשביקשנו ממך לציין את זה, לא היססת לרגע. ראית בזה מעשה חשוב, נחוץ, להעמיד בראש ובראשונה את הבית היקר הזה לעם היהודי, לעם ישראל ולתושבי ישראל כולם, את הבית שבו שאלות גורליות מקבלות את הכרעתן הסופית - בבית הזה שצריך לייצג, ומייצג בפועל, את כל שכבות האוכלוסייה ואת כל סוגי האוכלוסייה, בבית הזה עצרו מלכת כל הנושאים שעומדים ברומו של עולם. לא הביטחון בצפון, שהוא חשוב, אבל היום לא דנו בו; לא הכלכלה הבוערת - חשובה מאוד, אבל היום לא דנו בה; לא בעיות ביטחוניות או הסכמי שלום מתממשים כאלה ואחרים, או התנתקות כזאת או אחרת שעומדת במרכז הדיון הציבורי - היום השעון עצר מלכת. כל זה עומד בצד, ודנו כל היום, אדוני היושב-ראש, בזכותך, בוועדות הכנסת השונות בנושאים שעומדים ברומו של עולם, שצריכים לעמוד ברומו של עולם, אבל בעיות השעה מדחיקות אותם, לצערי הרב.

	אני לא רוצה לומר את דברי שלי, כי היום כולו מוקדש לדבריהם של אנשים עם מוגבלות או בני משפחותיהם, ובוודאי הארגונים שמייצגים אותם. אני רק אספר לחברי הכנסת, למאזינים בבית ולצופים בבית במה עסקה היום הכנסת, ואחר כך, ברשותך, אדוני היושב-ראש, ברשותך, כבוד הנשיא, אקרא את מכתביהם של שני נכים, שני אנשים עם מוגבלות, שכולנו מכירים. אני אקרא את מכתביהם כאן מעל הדוכן.

	היום הכנסת עסקה בוועדת הקליטה בקליטת עולים בעלי מוגבלויות. היתה שמועה, והתברר שהיא יותר משמועה, שמדינת ישראל, לצערנו הרב, לא שמחה לקבל כתושבים עולים עם מוגבלות. היא תשמח לקבל אנשים צעירים, כחולי עיניים ובריאים. אנשים מבוגרים ובעלי מוגבלויות לא מתקבלים, בלשון המעטה, בזרועות פתוחות, כמו אחרים. ועדת הקליטה דנה בזה, ואני מאוד מקווה שמסקנות ועדת הקליטה יונחו על שולחן הכנסת, ואם צריך חקיקה בעניין, גם זה יהיה.

	הוועדה לפניות הציבור, אדוני היושב-ראש, כבוד הנשיא ורעייתו, דנה בסיוע ממלכתי לבני משפחות המתמודדות עם ילד מוגבל. 

	ועדת הפנים ואיכות הסביבה, כמו שאמר היושב-ראש ב"דקה מן המקום", עסקה בגביית ארנונה ממפעלים מוגנים המעסיקים מוגבלים בכלל ונפגעי נפש בפרט. אדוני היושב-ראש, כבוד הנשיא, אני לא יכול להבין מה קורה לנו במדינה. ארגונים, חברות, שמעסיקים רק מוגבלים ונכי נפש, נדרשים לשלם ארנונה כאילו היו בית-מלון, כי הם משכנים אצלם בתנאי פנימייה אותם מוגבלים לאחר העבודה עד למחרת, כשהם צריכים ללכת לעבודה. עיריות ורשויות מוניציפליות קוראות להם "בתי-הארחה" ו"בתי-מלון", וגובים מהם כאילו שהם "הילטון תל-אביב". שומו שמים. כשאנחנו מדברים עם ראשי מועצות מקומיות וראשי ערים הם מגלגלים עיניים למעלה ואומרים: מה אתם רוצים, האוצר מקצץ בתקציבי הרשויות המקומיות, איך אתם רוצים שאנחנו לא נגבה ארנונה אכזרית כזאת?
       
       הוועדה לזכויות הילד, אדוני היושב-ראש, כבוד הנשיא, דנה בשירותי בריאות הנפש לילד. לצערנו הרב התברר, שאנחנו במחסור רב לעומת מדינות מערביות מתקדמות, שאנחנו כל כך אוהבים להידמות להן. לפחות כשמדברים על מסטריכט וכשמדברים על גירעון - עומד כאן שר האוצר ואומר: בהולנד ובארצות-הברית ובבריטניה, ומביא מספרים. אותן מדינות שאתה מזכיר, כבוד שר האוצר, בשירות לילד הן הרבה יותר מתקדמות ממה שיש כאן במדינת ישראל.
       
       הוועדה למאבק בנגע הסמים דנה בתחלואה כפולה של הנופלים בין הכיסאות, לצערנו הרב – בהתמכרות לסמים כתוצאה מתלות בטיפול תרופתי.
       
       ועדת העבודה, הרווחה והבריאות, והיושב-ראש בוודאי עוד יאמר את דבריו, דנה בחוק השוויון, חוק ארוך, קשה ומסובך, אבל בזכות עקשנותו והתמדתו של היושב-ראש, גם זה יגיע יום אחד לסיום.
       
       ועדת החוקה, חוק ומשפט דנה בהצעת חוק הליכי חקירה והעדה (התאמה לאנשים עם מוגבלות שכלית או נפשית). רבים מן הפושעים שפגעו באנשים מוגבלים, לצערנו הרב יוצאים לחופשי, משום שאין תנאים מתאימים לחקירה של אותם נפגעים, ואם יהיו תנאי חקירה מתאימים, גם אותם פושעים יעמדו לדין ויבואו על עונשם.
       
       ועדת החינוך והתרבות, אדוני היושב-ראש, כבוד הנשיא, דנה בטיפול במוגבלויות לסוגיהן, הקמת מוסד שיתאם בין הגורמים והארגונים השונים.
       
       ועדת הכספים דנה בהצעת חוק מס מעסיקים ובעידוד מעסיקים להעסיק נכים.
       
       הוועדה לקידום מעמד האשה, אדוני היושב-ראש, דנה באפליית נשים באימוץ ילדים. נשים נכות מופלות לרעה על-ידי שלטונות הבריאות באימוץ ילדים או בטיפולי בריאות או בפונדקאות, רק משום שהן נכות. הן יכולות להיות עשירות, מבוססות, אבל הן יופלו אוטומטית לרעה רק משום שהן נכות.
       
       ועדת הכלכלה דנה בעידוד יזמות ויוזמות במפעלים של אנשים עם מוגבלות.
       
       הוועדה לביקורת המדינה דנה בנגישות לאמצעי תקשורת ומידע – מעקב אחרי תיקון ליקויים, דוח מבקר המדינה 52. 
       
       ועוד נושא כאוב שהוועדה לביקורת המדינה דנה בו - ואני מקווה שהחלטתה תחייב את הממשלה - הוא שעד היום אין מאגר אחד במדינת ישראל שיכול לתת נתונים, שמרוכזים בו כל הנתונים על אנשים עם מוגבלות. אין מאגר כזה במדינה. אם רוצים לדעת מה מספר הנפגעים, צריך לפנות לכמה גורמים: לביטוח הלאומי, למשרד העבודה והרווחה, למשרד הבריאות, למשרד החינוך, לשב"ס. אולי אחרי כל הפניות האלה ואחרי צירוף כל הנתונים, מישהו ידע מה קורה במדינת ישראל מבחינת אנשים עם מוגבלות. ודאי מקבלי החלטות שצריכים לתכנן את צעדיהם לעתיד, מעולם לא היה להם, עד היום, מאגר מדויק שעל סמך הנתונים בו יוכלו לתכנן את צעדיהם בעתיד. כל ההקצבות והמשאבים שהועמדו לטובת אנשים עם מוגבלות היו תן וקח פוליטי של הכנסת, של הבית הזה, דבר שלא מתקבל על הדעת. צריך להיות תקציב מקצועי על סמך נתונים.
        
       ועדת המדע והטכנולוגיה דנה, אדוני היושב-ראש, חברי חברי הכנסת, בהקמת מרכז מידע ארצי לטכנולוגיות מסייעות לאנשים עם מוגבלויות – מי שצריך כיסא גלגלים עובר היום שבעה מדורי גיהינום עד שהוא יודע מי יכול לספק לו את הכיסא – ומאגר ממוחשב באינטרנט. האינטרנט כל כך משוכלל, אפשר לקנות באינטרנט הכול, אפשר דרך האינטרנט לדעת כמעט הכול, רק דבר אחד אתה לא יכול לדעת, כי אין – איפה נמצא כיסא גלגלים מתאים לאדם מוגבל, איפה הוא יכול להתאים פרוטזות, איפה אפשר יכול למצוא טכנולוגיות מתאימות לחירשים או לעיוורים, שיכולות להקל עליהם את החיים.
       
       אדוני היושב-ראש, בוועדת החוץ והביטחון – תקציב הביטחון - דנו בדבר נפלא: 30% מהפטורים מהצבא בגלל סעיפי ליקוי רפואיים מתנדבים לצבא, הצבא מגייס אותם, אבל אין האמצעים המתאימים לתת להם את השירות שהם כל כך חפצים בו, בהתנדבות. למשל, חירש לא יקבל כלים מתאימים לשמיעה, ומוגבל בכיסא גלגלים לא יתאימו לו את הכיסא המתאים, למרות כל רצונו להתנדב לצבא.
       
       בוועדה המיוחדת לבעיית העובדים הזרים – תרומתם של העובדים הזרים לאנשים עם מוגבלות, הרחבה או צמצום.
       
       ועדת הכנסת דנה בהנגשת הכנסת והדיונים בה, ואחת התוצאות של עצם הדיון בוועדה היא הגברת שעומדת כאן לימיני ומעבירה בשפת הסימנים כל מה שאנחנו אומרים, הודות להחלטתו של היושב-ראש, אף שאין סעיף כזה בתקנון. החלטתו של היושב-ראש היתה פריצת דרך, וזו הפעם הראשונה בהיסטוריה של הכנסת ששפת הסימנים משודרת מהכנסת לכל עם ישראל, ואני מאוד מקווה שבשאר הדיונים היא תוכל לעשות זאת מהאולפן, כדי שימשיכו אותם אנשים עם מוגבלות, שצופים בנו, גם להבין מה שאנחנו אומרים.
       
       אדוני היושב-ראש, לפני סיום אני אקרא שני מכתבים. האחד של חברתנו לבית הזה, שתוך כדי השירות שלה לעם ישראל כשרה וכחברת הכנסת חלתה ונהייתה מוגבלת, לצערנו הרב. היא כתבה לנו מכתב. בעבר היא היתה מאוד מאוד פעילה בסיוע לאנשים עם מוגבלויות. אני קורא את דבריה של חברת הכנסת והשרה לשעבר יהודית נאות:	
       
       "לצערי נבצר ממני לקחת חלק ביום חשוב זה בשל טיפולים רפואיים. כפי שכולכם יודעים, בעקבות מחלת הסרטן בגרוני, איבדתי את קולי. לפני כשנה הפכתי לאילמת. הקושי הוא אדיר, אך קיבלתי החלטה מאוד ברורה, והיא שאני לא מתכוונת לוותר בשום פנים ואופן. 
       
       "אני מאמינה גדולה בשוויון חברתי. נכים או בעלי מוגבלויות חייבים להשתלב בכל תחומי החיים בקהילה, כל פרט חייב לנצל את כישוריו, ועל החברה ללמוד לנצל את כישוריהם של בעלי המוגבלויות.
       
       "מתוך אמונה זו, בתקופת כהונתי כשרה לאיכות הסביבה יזמתי החלטת ממשלה לשילובם של בעלי מוגבלויות במיחזור במשרדי ממשלה, המשרד לאיכות הסביבה היה המשרד הראשון שיישם החלטה זו, והיום, כמעט שנה מאז יישום ההחלטה, אני יכולה לומר שזו היתה הצלחה גדולה. החינוך הוא המפתח. כבר מימי הגן ובית-הספר עלינו לחנך לסובלנות, לקבלת השונה או בעל המוגבלות, אך היישום צריך לבוא בראש ובראשונה ממשרדי הממשלה ומהגופים הציבוריים במדינה.
       
	"מדינת ישראל מתיימרת להיות אחת המדינות המתקדמות בעולם, וככזאת עליה קודם לכן להכיר בבעלי המוגבלויות ולפתוח חלון הזדמנויות לשילובם בכל תחומי החיים. 

	"היום, מהמקום שבו אני נמצאת, חברת כנסת אילמת, אני רוצה לחזק את ידיהם של כל הנכים במדינת ישראל, ולומר לכם שגם אדם נכה יכול לעשות ולתרום, עם מגבלותיו, בדיוק ואולי אף טוב יותר מהאחר. צריך להאמין, לרצות ולהעז. בברכה, יהודית נאות."  

       כולנו נצטרף בוודאי  לברכות, שהשם ישלח לה רפואה שלמה ותחזור אלינו במהרה בריאה ושלמה. 

	כעת אקרא את דברי מטה מאבק הנכים, והסכמתי בלב חפץ  לקרוא את דבריהם. ראשית, אדוני היושב-ראש, אדוני הנשיא ורעייתו, ברצוני להודות להנהלת מטה מאבק הנכים ולעומד בראשו, מר אריה צודקביץ', על שיתוף הפעולה המלא בהכנת היום, ועל כי אפשרו לנו, לכל חברי הכנסת, להביא בפניכם, חברות וחברי חברי הכנסת, את דברם: 

	"יום הנכה הבין-לאומי עלול להיות הצגה, תיאטרון אבסורד, שבו אתם, חברי הכנסת, משלמים מס שפתיים ל-10% מאזרחי  ישראל, מאשררים את תקינות עבודתכם ומאפסנים את הנאומים במקום שתזכרו, כדי להוציאם שוב בשנה הבאה ולהסיר מהם את האבק. לעומת זאת, יום זה עשוי להיות יום שבו הכנסת מתכננת את חזונה ופורטת אותו לתוכנית עבודה מגובשת, אשר תעבור בקרה בעינו הבוחנת של ציבור הנכים מדי שנה. 

	"היום אנו, אנשים עם מוגבלות, פתחנו עבורכם, חברי הכנסת, אשנב לעולמנו, והענקנו לכם את הזכות ללמוד על הקשיים שלנו, הצרכים והעניינים הטעונים שיפור. בכל אחת מוועדות הכנסת העליתם היום לדיון נושאים הרי-גורל לחיינו כפרטים ולדמותה של מדינת ישראל כולה. ראוי להמשיך בדיונים אלה בכל אחת מן הוועדות עד אשר תעוצב מדיניות המכבדת את התחייבותנו המוסרית כעם להיות אור לגויים.

	"מדינת ישראל היא מדינה ענייה באוצרות טבע, אך עשירה בהון אנושי. בין 600,000 האנשים המתמודדים עם מוגבלות במדינת ישראל יש אנשים בעלי כישורים וכשרים שיכולים וצריכים לתרום תרומה מכרעת לחברה בישראל. אולם כדי שהחברה בישראל תוכל ליהנות מהם, שומה עליכם להסיר את המכשולים העומדים בדרכם.

	"כנסת זו דנה לא אחת בפער שבין היותנו מדינה יהודית להיותנו מדינה דמוקרטית. כל אחת מסיעות הבית מציבה לעצמה סדרי עדיפויות שונים בעניין זה, אולם דווקא במקום ששתי תפיסות העולם מתאחדות לאחת אתם פחות תקיפים, פחות צעקנים ולפעמים מזניחים אותו כמובן מאליו. 

	"היהדות מצווה עלינו: לא תקלל חירש, ולפני עיוור לא תיתן מכשול, והתרגום של פסוק זה לשפת הדמוקרטיה הוא שמירה קנאית על כבוד האדם. אנו מבקשים מכם לאפשר לנו לקבל חלק ונחלה בשבטי ישראל, להשתלב בעולם העבודה ולהיות פעילים ויצרניים, לזכות לטיפול רפואי הולם ולחינוך ראוי, לזכות לקורת-גג, ובתוך תהליך ההשתלבות ראוי כי תקפידו שנוכל לחיות חיים המכבדים את צלם האדם. נכות חייבת להפסיק להיות מלה נרדפת לעוני ולהשפלה. 

	"זה שנתיים יושבת על המדוכה ועדה ממלכתית בראשותו של נשיא בית-המשפט המחוזי בבאר-שבע, כבוד השופט בדימוס אפרים לרון, ודנה בחלק מהנושאים האלה באופן מקיף. דוח זה יוגש לממשלה בקרוב ויופץ גם בציבור. עליכם להפיח נשמה בכתוב בו, ולא לאפשר למלים לגסוס לאטן ולהפוך לאותיות מתות. ומעל הכול, עליכם לאפשר לנו, אזרחי ישראל הנכים, לחיות כאחד האדם, באוטונומיה מלאה ובשליטה על אורחות חיינו וגורלנו. 

	"לסיכום: מבחנה החשוב של החברה הישראלית הוא באופן שבו מיעוטים משתלבים בחברה. אנו, כמיעוט המורכב ממיעוטי משנה השייכים לכל חלקי האוכלוסייה, דורשים לאפשר לכל נכה, בכל מקום בארץ, ללא התייחסות להשתייכויותיו הנוספות, לזקוף ראש ולהיות גאה בישראליותו. ברגשי כבוד, אריה צודקביץ', יושב-ראש מטה מאבק הנכים."

	ועכשיו לברכות, ובזה אני מסיים. בראש ובראשונה אני רוצה, אדוני היושב-ראש, להודות לך, להודות לנשיא המדינה ולרעייתו, על הכבוד הגדול שזיכו אותנו בו להיות נוכחים כאן ביום הבין-לאומי לזכויות אנשים עם מוגבלות. אני רוצה להודות לעוזרתי, הגברת מירב סימאי, שחודשים רבים לא עוצמת עין כדי שהיום הזה יתקיים בהצלחה. אני רוצה גם להודות לד"ר נעמי הדס לידור, שהיא יושבת-ראש המועצה הארצית לשיקום נכי נפש בקהילה במשרד הבריאות והיועצת של השדולה, על עבודה רבת ימים, שעות וחודשים, כדי ללוות את השדולה בעבודה יומיומית ואת הכנת היום הזה, לגברת מירי יכין, יושבת-ראש אגף טקסים ואירועים, לצוות המקצועי הנהדר שמתלווה אליה, לאבנר שעיה ולבנצי מיחידת הסדרנים, למר שמחה וסלי מהבנא"ם, למשמר הכנסת, ליושבי-ראש הוועדות ולמנהליהן על העבודה ללא ליאות, ולכנסת כולה, שנערכה בצורה יוצאת מן הכלל ליום מורכב זה. תודה רבה לכולכם. 

היו"ר ראובן ריבלין:
       
       תודה לסגן יושב-ראש הכנסת וחבר הכנסת נסים דהן, יוזם הכינוס הזה. אני מזמין את חבר הכנסת שאול יהלום, ומתכבד לפנות את מקומי כדי שסגן יושב-ראש הכנסת דהן יהיה האיש אשר ינהל את המשך הישיבה הזאת. תודה רבה.

שאול יהלום (מפד"ל):
       
       אדוני היושב-ראש, אדוני השר, אני רוצה לקדם בברכה את הנשיא ורעייתו שבאו לכאן. כאשר ציין היושב-ראש את החלטתו להזמין מתרגמת לשפת הסימנים, כי מטבע הדברים נמצא כאן יציע מלא באנשים אשר חלקם נזקקים באופן ברור לתרגום הזה, אמרתי בקריאת ביניים, שיפה עשה היושב-ראש שעשה זאת; אבל נשיא המדינה החליט שכל אירוע ציבורי שמתקיים בבית הנשיא, בלי לשאול אם משתתפים בו כבדי שמיעה או לא, יתורגם על-ידי מתרגם מיוחד לשפת הסימנים. תודה רבה, אדוני הנשיא. אני חושב שבזה אתה משמש אור ומגדלור המראה לכל החברה את הכיוון שבו היא צריכה ללכת. 

יוסי שריד (יחד):
       
       איך החירשים בממשלה ישמעו כשהם לא פה? 

שאול יהלום (מפד"ל):
       
       חזקה בידינו שיושב-ראש ועדת שרים לחקיקה ימסור להם מאחד לאחד את הדברים. 
       
       אדוני היושב-ראש, קודם כול אני מצטרף לברכות לך, ובאמצעותך לכל מי שבירכת על עריכת יום זה. 
       
       הרבה דברים שאתה אמרת, חבר הכנסת דהן, יושב-ראש השדולה, הראו לנו אפילו ביום אחד, ב-16 ועדות,  כמה אור יש לנו בטיפול בנושאים האלה של האנשים עם מוגבלות. דיונים מעניינים, דיונים מתקדמים. הרבה דברים היו בוועדה שיש לי הזכות לעמוד בראשה, והאורות רבים, רבים מאוד. אף-על-פי-כן אנחנו חייבים לבוא ולומר את האמת גם למי שנציגיהם יושבים ביציע וגם לעם ולאזרחים כולם. עדיין רבים  הצללים. עדיין  רבה המלאכה לפנינו. עדיין יש נושאים שאינם מסודרים. עדיין יש נושאים הזועקים לטיפולנו ולא תמיד אנחנו מצליחים לקדמם. 
       
       אדוני היושב-ראש, אציין כמה דוגמאות, ודוגמאות פשוטות. חוק שוויון זכויות לאנשים עם מוגבלות, שארבעה פרקים ממנו חוקקו לפני שש שנים - במשך שש שנים לא נוספה ולו אות אחת לחוק. נכון שהיום אנחנו עוסקים בפרק הנגישות, פרק מאוד חשוב, אחרי שש שנים, ואני מקווה להביא אותו לקריאה שנייה ולקריאה שלישית בעוד כמה שבועות. אבל שש שנים - כבר יכולנו להיות היום בפרק השמיני או התשיעי. שש שנים הוא לא חוקק. 

חיים אורון (יחד):
       
       מה תכלית החקיקה אם התקנות לא נחתמות עד עכשיו?

שאול יהלום (מפד"ל):
       
       זה מה שאני אומר. בארבעת הפרקים של החוק הזה יש פרק התעסוקה. פרק התעסוקה, דהיינו לעזור למקומות עבודה להעסיק אנשים עם מוגבלות, כל מה שנאמר בו זה ששר העבודה, שר התמ"ת של היום, שר התעסוקה, יתקין בתוך שנה תקנות. אנחנו שש שנים או חמש שנים אחרי גמר המועד, ועד היום לא הותקנו התקנות של פרק התעסוקה. 

       היתה לי הזכות לעסוק בתקנות של פרק התחבורה, בוועדת משנה בקדנציה הקודמת. התקנות נחקקו רק אחרי עתירה לבג"ץ של ארגון "בזכות". 
       
       רבותי, ואני פונה בזה גם ליושב-ראש ועדת השרים לחקיקה, השר לפיד, אם היית יושב בישיבות של הוועדה שלי, של ועדת העבודה, הרווחה והבריאות, בפרק הנגישות, ורואה עד כמה כל משפט צריך לחצוב בלבותיהם של נציגי הממשלה, נציגי משרד המשפטים ונציגי משרד האוצר בעיקר - ואין כאן שום עניין אישי, זה הכול בשליחות השרים ובשליחות המדיניות - עד כמה כל משפט, עד כמה הם דנים אתנו על קוצו של יו"ד. 
       
       על מה בסך הכול אנחנו מדברים בפרק הנגישות? שכל מדרכה וכל צומת - על מה אנחנו מדברים בכלל? שמרפאות קופת-חולים, שוודאי אנשים צריכים להגיע אליהן, ואולי מוגבלים יותר, יהיו נגישות. לא נותנים לנו, אלא רק אחרי מאמצים רבים פרסנו את הנגישות של המרפאות לשש שנים. למה לא שלוש שנים, למה לא שנתיים?  גם מוסדות החינוך. כלום יעלה על הדעת שילד מרותק לכיסא גלגלים או לקביים לא ילמד ולא יהיו לו שירותי מעבדה וספרייה בבתי-ספר של חוק חינוך חובה? אבל כל בתי-הספר, או רוב בתי-הספר, אין בהם מעלית, ואין בהם רמפות. קשה מאוד להגיע להסכם עם נציגי הממשלה, וגם הם אחרי מאמצים מרובים הסכימו לפריסה ארוכת טווח. 
       
       אני פונה אליך כיושב-ראש ועדת השרים לחקיקה. הדברים עוד יבואו אליך, משום שכשאנחנו מתקדמים, נציגי הממשלה באים ואומרים: אבל תחכו, לפני הקריאה השנייה והשלישית עוד נלך להתייעץ עם ועדת שרים לחקיקה. הדברים יבואו אליך, ואני קורא לך בשם כל הערכים של המדינה שלנו, הערכים של העם שלנו,  הערכים של היהדות, ראה לבוא לקראת האנשים האלה. 
       
       ידוע הסיפור של חכמינו על האדם שבא לשני גדולי ישראל, הלל ושמאי, וביקש ללמוד את כל התורה על רגל אחת. שמאי מחה, דחפו באמת הבניין, והלל אמר לו: כל התורה היהודית, כל התורה המונותיאיסטית - שכל הדתות המונותיאיסטיות הרי יצאו ממנה בסופו של דבר - בנויה על עיקרון אחד: מה ששנוא עליך אל תעשה לחברך.  
       
       כל אחד מאתנו יודע, זאת כל התורה לגבי המוגבלים. מה ששנוא עלינו - האם שנוא עלינו לא לעבור את הכביש בשלום, לא לעבור מהמדרכה לכביש, לא לעבור לצומת, לא להיכנס לספרייה, לא לבוא לקופת-חולים? בכל הדברים האלה, אנשים שלא מוגבלים היו מסכימים לכך? אל נעשה שחברינו המוגבלים יהיו במצב שהם לא יכולים לעשות. זאת כל התורה כולה. 
       
       אמרתי היום אולי באופן סמלי - הוא אומר: אני רוצה ללמוד את כל התורה על רגל אחת. אולי זה שרצה  ללמוד היה מוגבל, והוא אמר:  לי יש רק רגל אחת; ובכל זאת לימדו אותו את כל התורה כולה. 
       
       אבל זה לא רק מה שאני אומר. הנה אנחנו  אמורים בעוד כמה שבועות להצביע על התקציב בקריאה ראשונה, ולתקציב מיתוסף חוק נחמד שנקרא חוק ההסדרים. אנחנו מברכים ברכות רבות שחוק ההסדרים של השתא הוא לא חוק ההסדרים הקודם, משום שכבר התערב בג"ץ והתערב היועץ המשפטי לממשלה, וצמצמו לנו את החוק והורידו ממנו הרבה דברים. אבל בחוק המצומצם הזה אנחנו צפויים לשתי גזירות. 
       
       גזירה אחת, שנפגע בעבודה זכאי לדמי פגיעה בעד 13 שבועות, ועל המעביד להחזיר למוסד לביטוח הלאומי את סכום דמי הפגיעה שהמוסד שילם  בעד תשעה ימים. אומר חוק ההסדרים, לא תשעה, אלא 21. כל אחד מבין אילו סכסוכי עבודה יהיו בין המעביד לבין הנכה,  נפגע העבודה, מפני שהוא צריך עכשיו להחזיר 21 יום, והוא לא ירצה.  
       
       והגזירה היותר קשה - על-פי חוק הביטוח הלאומי, לנפגעי עבודה מגיע פיצוי כספי בהתאם לדרגת נכותם. לפי החוק כיום, מעל 5%  נכות עד 19%, הנפגע זכאי לפיצוי. בא חוק ההסדרים ואומר: רק מעל 15% הנפגע יהיה זכאי לפיצוי. עד 14% לא יינתן כל פיצוי כספי  - היום זה עד 4%.  מוסיפים עוד 10% נכות. מה זה שעד 14% נכות הוא לא יקבל שום דבר? אני אתן לכם דוגמה מה זה 14%, מה זה פחות מ-15%.  קטיעת אצבעות או חלק מהן, בעיות שמיעה או צלצולים תמידיים באוזניים עקב חשיפה לרעש, חיתוך לשון, בעיות גב, פריצת דיסק, בעיות בברכיים, בכתפיים -  זה פחות מ- 15%. לפי חוק ההסדרים כל אלה לא יקבלו כל פיצוי מהמוסד לביטוח לאומי. 
       
        הבאתי את שתי הדוגמאות האלה כדי להראות עד כמה אנחנו עדיין אטומים, עם כל האורות שדובר עליהם - ואני הראשון שמראה את האורות - עד כמה אנחנו פוגעים בחלשים, עד כמה אנחנו פוגעים במוגבלים, עד כמה קלה ידנו לפגוע. 
       
       לכן, אני קורא בזה קודם כול לממשלה, אחר כך לכנסת, ולכולנו, לדעת שאכן מדינתנו חייבת להיות מדינה של ערכי השוויון בין האנשים. כל אחד מאתנו מוגבל - זה מרכיב משקפיים, והשני מרכיב כיסא גלגלים. אני חושב שאין כמעט אדם שהוא לא מוגבל במשהו. זה מוגבל פיזית, בגופו, זה מוגבל ברוחו. לכל אחד מאתנו יש בעיות, ואנחנו צריכים לדעת שאנחנו חייבים לדאוג לכל אחד ואחד מאתנו כאילו הוא היה עצמנו. 
       
       אני רוצה מכאן לבוא ולומר - וכאן אני רוצה לשבח את מבקר המדינה. לפני שנה מבקר המדינה התריע על-ידי פרסום דוח, כש-150 העמודים הראשונים של הדוח הוקדשו להראות לא מה שאנחנו טוענים, שצריך לשפר את החקיקה, אלא איך על-פי החקיקה הקיימת, לא מקיימים אותה בכל הנוגע למוגבלים ולנכים.  הוא הראה דוגמאות אבסורדיות עד כדי כך, שהמוסדות שצריכים לטפל במוגבלים - הנכים והמוגבלים לא יכולים להגיע אליהם. מנהל מחלקה ברוב טובו אומר לנכה: תהיה למטה, אני ארד למטה כדי לטפל בך; אם הוא טוב, כמובן, ואם הוא במשרד. 
       
       הרמזורים שבאים ומציינים לנו שהמצב כל כך קשה הם רבים. אני מקווה מאוד, אדוני היושב-ראש, אדוני הנשיא, אדוני השר וכל חברי הכנסת, שאנחנו נעלה ונתגבר על כל הקשיים והמכשולים שקיימים, והם בעיקר מכשולים של כסף ותקציב. נתגבר על כולם, נמצא את האלטרנטיבות, איך לקצץ במקומות אחרים, ולכולנו נדאג שיהיה חוק שמור וחזק בתוכנו. למוגבלים, לנכים, לחלשים יינתן השוויון המלא, למען יוכלו לחיות חיים שהם כולם חיי יצירה, שמחה, עבודה וגאווה. תודה רבה. 
       
       
היו"ר נסים דהן:
       
       תודה רבה. 
       
מזכיר הכנסת אריה האן:
       
       בבקשה לקום.  כבוד הנשיא!
       
       (חברי הכנסת מכבדים בקימה את  צאת נשיא המדינה  מאולם המליאה.) 
       
היו"ר נסים דהן:
       
       תודה רבה, כבוד הנשיא. 
       
מזכיר הכנסת אריה האן:
       
       בבקשה לשבת. 

היו"ר נסים דהן:
       
       אנחנו ממשיכים בדיון. חבר הכנסת עסאם מחו'ל, בבקשה.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אורחים יקרים, אני מצטרף לאלה שאינם חוששים שאנשים עם מוגבלויות לא יוכלו לשמוע את הדיון שלנו היום, אך חוששים שאולי הבית הזה ובטח הממשלה הזאת לא תצליח לשמוע את זעקת החירשים ואת זעקת בעלי המוגבלויות.
       
       אדוני היושב-ראש, בהיסטוריה היו חברות שגודל השריר בהן היה ערך עליון, בעיקר חברות מיליטריסטיות, מצ'ואיסטיות, שהתייחסו לאנשים עם מוגבלויות כאל נטל שמותר ואף עדיף להיפטר ממנו פיזית. ספרטה היא אחת הדוגמאות, והיא נפטרה פיזית מאנשים עם מוגבלויות שאין ביכולתם לתרום למאמץ המלחמתי: נכים, חולים, קשישים ועוד.
       
       תפיסה זו התרככה מאז, אך לא נעלמה כליל. גם בחברה שלנו, אומנם לא נפטרים פיזית מהנכים, אבל מייתרים אותם. הופכים אותם לאנשים מיותרים בחברה. החברה הבריאה כביכול לא סופרת אותם. הם לא בראש של הממשלה. המדינה עוברת על-ידם, אבל הם שקופים. בשביל הממשלה הם גם לא נראים, הם לא נחשבים והם לא נספרים. 
       
       למרות זאת, מדי שנה אנחנו באים ומקדישים יום ומציינים את היום הבין-לאומי לזכויות אנשים עם מוגבלות. חשוב לעשות זאת, ואני מברך את מי שיזמו את היום הזה. אני מברך את מי שהתעקשו על הפיכתו מיום לציון היום הבין-לאומי לזכויות אנשים עם מוגבלות ליום מאבק שיוביל בסופו של דבר לשינוי המציאות האומללה שבה חיים אנשים עם מוגבלויות. 
       
       לי ברור שהאנשים האלה לא רוצים שנעשה להם טובות. הם לא מבקשים חסד מאיש. הם מבקשים שתכירו בזכויותיהם ותממשו את הזכויות האלה לפחות על-פי החוק הישראלי שנחקק בעניינם.
       
יוסי שריד (יחד):
       
       עכשיו כבר לא יהיה אפילו שר כדי לדווח לממשלה.
       
עסאם מח'ול (חד"ש-תע"ל):
       
       נכון.
       
היו"ר נסים דהן:
       
       אבל הוא השאיר סגן שר.
       
עסאם מח'ול (חד"ש-תע"ל):
       
       עוד מעט יישאר גם סגן לסגן השר.

דוד אזולאי (ש"ס):
       
- - -
       
עסאם מח'ול (חד"ש-תע"ל):
       
       גם זה חשוב.
       
       אנחנו צריכים להודות שאנשים עם מוגבלויות הם אנשים שיש בהם כוח ופוטנציאל לייצר. יש בהם פוטנציאל מדעי, יש בהם פוטנציאל אמנותי ויש בהם פוטנציאל ספורטיבי. בכל תחום ותחום אפשר להוציא מאנשים עם מוגבלויות דברים שהם לא מוגבלים בהם ושהם יכולים לתרום בהם למאמץ הכללי של החברה. הם לא יכולים להמשיך לקבל יחס כאילו הם מעמסה. הם לא מעמסה. הם שותפים בחברה הזאת, ואין לאף אחד ברירה.
       
       אדוני היושב-ראש, אנחנו מדברים על 160,000 נכים כלליים בישראל, וזה לא כולל נכי תאונות עבודה, נכי צה"ל, נכי תאונות דרכים ונכי פעולות איבה. כלל הנכים מהווים 13% מהאוכלוסייה בישראל. השאלה היא: האם למישהו מותר לייתר 13% ולשים אותם בשוליים של החברה? רבע מהנכים מוכרים כנכים  מעל 40%. 33% מכלל הנכים סובלים מנכות נפשית. 
       
       אני אומר, נחקקו חוקים בישראל. מדובר בכמה דברים בסיסיים, כמו החוק שמחייב את רשויות הממשלה, רשויות מקומיות ומספקי שירותים חיוניים, בתי-ספר, תיאטראות וכו', לפתור את בעיית הנגישות של הנכים. חוק התכנון והבנייה מחייב בנייה שמביאה בחשבון את הנגישות של אנשים עם מוגבלויות. איפה אנחנו? אחרי שיש חקיקה כזאת, מהו המצב היום? מחקר שנעשה על-ידי משרד המשפטים מראה, כי 100% בתי-הספר כמעט אינם נגישים לנכים, וכן 93% מהבנקים, 95% מהמרפאות ו-56% מהקניונים. נתון נוסף: רק ב-25% מהמבנים יש שירותי נכים, וב-75% מהמבנים אין מעלית.
       
       הדבר הזועק יותר הוא נושא התעסוקה.
       
היו"ר נסים דהן:
       
       נא לסיים.
       
עסאם מח'ול (חד"ש-תע"ל):
       
       לא ידעתי שהגבלת את הזמן. לא אאריך. ברשותך, עוד שתי דקות.
       
       אני חושב שאנחנו במצב אומלל וקשה. אנחנו נמצאים במדינה שמפריטה את עצמה לדעת. אנחנו נמצאים במדינה של הפרטה, ואני חושב שעם מדיניות כזאת לא נצליח לפרוץ את קיר האטימות בנושא הנכים, כי כל אדם, קבלן או בעל הון, שקונה את הרכוש של המדינה, חושב רק על רווחים ולא על איך לשאת באחריות לגבי הנכים.
       
       תעסוקת אנשים עם מוגבלויות - החובה של המעסיק להתאים את מקום העבודה לצורכי אנשים עם מוגבלויות לא מתמלאת. קיימת אבטלה של 75% בקרב כלל הנכים בגלל העדר מחויבות המעסיקים להקצות אחוזי העסקה של נכים והעדר נגישות במקומות העבודה. בסופו של דבר, המטרה היא להגיע לכך שבכל מקום עבודה תהיה אפשרות ש-13% מהעובדים יהיו עובדים עם  מוגבלויות - לקלוט 13%, שזה שיעור הנכים בחברה, באוכלוסייה.
       
       אבל, אני חושב שצריך לקחת עוד גורם כאשר אנחנו מדברים על השאלה איך לאכוף את החוק הזה בדבר התעסוקה, קליטת נכים ואנשים עם מוגבלויות במקומות תעסוקה. הרי הממשלה שלנו, על-פי התקציב שמובא לנו עכשיו, מגישה מתנות במיליארדי שקלים לבעלי העסקים, לבעלי ההון. היא נותנת את המתנות האלה על-ידי מתן הנחות בשיעור הביטוח הלאומי, דמי הביטוח הלאומי שהמעסיק אמור לשלם עבור העובדים שלו. היא נותנת זאת על-ידי הנחות במס חברות ובדרכים אחרות נוספות. מה היה קורה אם אותה ממשלה היתה אומרת, שאותם עסקים, אותם בתי-עסק שמעסיקים 13% אנשים עם מוגבלויות הם אלה שייהנו מההנחות האלה ומהמתנות האלה? אני חושב שהדבר בידינו, והכתובת היא הממשלה. הדבר לא תלוי אי-שם בשמים. הדבר תלוי במדיניות שתינקט כאן. אם ירצו - אין זו אגדה. הם יוכלו מייד אחרי התקציב הזה לפתור את הבעיה הזאת.
       
       לכן, אדוני, אני רוצה לסיים ולומר, שדרוש שוויון מלא לכל סוגי הנכים. היחס לנכים חייב להיות לפי מידת הנכות, ולא לפי סיבת הנכות. כיום קיימת אפליה בין נכים כלליים לבין נכי צה"ל, נכי תאונות עבודה, נכי תאונות דרכים וכו'. נחוץ להשוות את הסיוע בשירותי הבריאות ובטיפול הרפואי. 
       
       יש קורלציה בין אווירה מיליטריסטית מצ'ואיסטית, עם סובלנות לגזענות, ובין גישה מזלזלת בשונה באשר הוא שונה, גישה מפלה, פוגענית, מתעלמת, לרבות כלפי אנשים עם מוגבלויות. השונה יכול להיות בן עם אחר, בן המיעוט הלאומי; השונה יכול להיות בעל צבע עור כהה; השונה יכול להיות חרדי, ערבי, אבל הוא גם האדם עם מוגבלויות. היום, ביום הבין-לאומי לזכויות אנשים עם מוגבלות, שווה לתת את הדעת על מיליטריזם, מצ'ואיזם וגזענות – הם לא ניתנים להפרדה – ולפעול למיגורם ולהפוך את היום הזה ליום מאבק שלא ייפסק. תודה רבה. 
       
היו"ר נסים דהן:
       
       תודה. חבר הכנסת חיים אורון, בבקשה. אחריו – חברת הכנסת גילה גמליאל.
       
חיים אורון (יחד):
       
       אדוני היושב-ראש, אני הכנתי נאום, אבל אני לא מתכוון לנאום אותו. אני חושב שמה שקורה פה הוא ביזיון לכנסת וביזיון לנכים. אם אין פה ממשלה שתשתתף בדיון הזה. אני לא צריך להביע מעל הדוכן – אדוני היושב-ראש, אתה מכיר אותי הרבה שנים - את מידת האכפתיות ואת המאבק שלי ושל חברי סיעתי למען אנשים עם מוגבלויות בחברה הישראלית. זה לא הדיון שהיה צריך להיות בכנסת. מכל הסיעה שתעביר את התקציב בעוד חודש וחצי, עד לרגע הזה לא נמצא אף אחד - - - 
       
בנימין אלון (האיחוד הלאומי - ישראל ביתנו):
       
       גילה כאן. 
       
חיים אורון (יחד):
       
       גילה הגיעה עכשיו, כי היא צריכה לדבר. תודה רבה. אני אמצא את הבמה פעם אחרת, וסליחה מהנכים שנשארו פה. לא זה מה שהיה צריך להיות בסופו של היום הזה. 
       
היו"ר נסים דהן:
       
       תודה רבה. חברת הכנסת גילה גמליאל. אחריה – חברת הכנסת אורית נוקד. 
       
גילה גמליאל (הליכוד):
       
       אדוני היושב-ראש, חברי הכנסת, חברות הכנסת, האנשים שהגיעו היום לציון היום הבין-לאומי לזכויות אנשים עם מוגבלות, אני מצטערת על כך שחבר הכנסת אורון לא כיבד את עצם היום למען כל האנשים שנמצאים אתנו כאן היום ובכל זאת אמר את הדברים. 
       
ואסל טאהא (בל"ד):
       
       הוא כיבד, אבל הממשלה לא מכבדת. 
       
גילה גמליאל (הליכוד):
       
       עם זאת, אני מסכימה אתו שזאת תעודת עניות לממשלה שאין נציגות מטעמה כדי לכבד את היום ואת המעמד.
       
       אני בחרתי לציין את היום ולהציג את תמונת המצב של נשים עם מוגבלויות. נשים החיות עם מוגבלות נאלצות להתמודד עם חסמים חברתיים, הן בשל היותן נשים והן בשל היותן בעלות מגבלה פיזית או מגבלה נפשית. האפליות שהן נאלצות להתמודד אתן מקיפות קשת רחבה של תחומי חיים, ביניהם בריאות, תעסוקה, הגדרת זכאות לקצבאות ועוד. בכל התקופה שניהלנו ישיבות בוועדה לקידום מעמד האשה ראינו מקרים מאוד קשים של נשים שצריכות להתמודד ביום-יום עם כל הבעיות המדוברות, החל במקוואות וכלה במקומות תעסוקה, שבהם נשים מופלות פעמיים, גם בעצם הקבלה וגם בזמן שהן כבר עובדות בעבודה. הנתונים האלה צריכים לבוא לבית הזה, ועל הבית הזה להיזעק על מנת שיימצא להם פתרון. 
       
גאלב מג'אדלה (העבודה-מימד):
       
       במסגד יש להן שוויון, לא כמו במקווה. 
       
גילה גמליאל (הליכוד):
       
       בישראל חיות למעלה מ-300,000 נשים עם מוגבלויות, הנתקלות מדי יום בקשיים לקיים אורח חיים תקין ברמה הבסיסית ביותר. מדובר בנשים שצריכות להקים משפחה, להתמודד עם כל הבעיות מסביב, גם מבחינה אישית, גם להשתלב במעגלי התעסוקה, גם להתנהל בתוך הספירה הביתית, גם לנהל את כל עניין הילדים. הנושא הזה הוא מאוד מאוד מורכב, ולצערי, לעתים מאוד קרובות נתקל גם בדלתות חסומות, בחוסר רגישות. 
       
       היו מקרים שהעירו את תשומת הלב, ומן הראוי גם להפנים אותם על מנת שהדברים יהיו ברורים. לדוגמה, אשה שמגיעה למרפאה על כיסא גלגלים, לרופא נשים, הדבר האלמנטרי כמו כיסא הידראולי לעתים לא נמצא אצל רופא הנשים. זה מצב שבו צריכים להרים אשה כאילו מדובר בתינוקת. זה דבר שהוא חמור ביותר. צריך ליצור סיטואציה שבה יהיה ניתן להקל בכל הסוגיות האלה את המגבלות הקיימות ממילא ולדאוג לדברים ולכל המכשירים האלמנטריים. 
       
       אין ספק שנעשתה פריצת דרך בכל מה שקשור לעצם התובנה וההבנה. יותר ויותר אנחנו רואים גם מוסדות ציבוריים וגם מוסדות בכלל, שבהם יותר ערים לעצם הצרכים הבסיסיים, אבל הדרך עוד רחוקה ומאוד מאוד ארוכה עד שניתן יהיה להגיע למצב שבו הדברים יהיו ראויים באמת לכל אותם נשים ואנשים בכלל. 
       
       שיעור הנשים בקרב מקבלי קצבת נכות כללית הוא נמוך מעט מבין כלל מקבלי הקצבאות. משנת 1985 שיעורן כ-42%. נשים שהן עקרות בית זכאיות לקצבת שירותים מיוחדים, שגובהה שווה לקצבת הנכות הכללית. שיעור עקרות הבית בין מקבלות קצבאות הנכות הוא יציב משנת 2000. לעקרות בית מוקנית זכאות לקצבת נכות החל מ-50% נכות רפואית. 
       
       אם נבחן את כל עניין התעסוקה של אנשים עם מוגבלות, נראה כי שיעור העובדים בקרב מקבלי קצבאות נכות כללית הוא 15% בלבד, 9% מהם בשוק החופשי ו-6% בתעסוקה נתמכת ומוגנת. 20% מכלל הגברים עובדים, ומכלל הנשים 12% בלבד. הסיבה נעוצה בשיעור גבוה יותר של גברים המועסקים בתעסוקה מוגנת בהשוואה לנשים. בדיקת המועסקים בשוק החופשי מלמדת, כי אין הבדל מובהק בין נשים לגברים, והדבר נכון גם לגבי מחפשי עבודה. 
       
       בכל מה שקשור למוסד לביטוח לאומי, ששם לטעמי יש מקום לכל מה שקשור לטיפוח העניין והסובלנות כלפי האוכלוסייה – המוסד לביטוח לאומי מספק שיקום מקצועי לנכים שאובחנו כבעלי פוטנציאל להשתלב בשוק החופשי. אבל, כפי שאנחנו רואים, מכיוון שמדובר באחוזים כל כך נמוכים, זה מראה שהעבודה עדיין רבה, והנתונים מדברים בעד עצמם. משנת 2000 ואילך שיעור הגברים הנמצאים בתהליך שיקום גבוה משיעור הנשים. מדובר על 60% לעומת 40%, בהתאמה. המצב מראה תמונת מצב מאוד עגומה, גם לגברים וגם לנשים בעניין הזה. 
       
       אני רוצה לברך את חברי היושב-ראש, את מר נסים דהן, על כל הפעולה המבורכת שאתה פועל, גם בהצעות חוק שהצגת בפנינו ותמכנו בהן, הנוגעות לייצוגם של אנשים עם מוגבלויות בכל מה שקשור לעבודה ולזכאויות שמעסיקים יוכלו לקבל בגין זה. אני רוצה לברך על כך. 
       
       ניסינו לקדם כמה מהלכים, וגם הצלחנו בכמה מקומות, כמו כאן בירושלים. אבל כל הדברים האלה הם כטיפה בים לעומת המכלול שיש לטפל בו בראייה מרחבית. אני רוצה לפנות לכל הגורמים בממשלת ישראל, במיוחד לקראת התקציב, לדאוג שאותם אנשים ואותן נשים שנאלצים לספוג ולסבול ביום-יום ולהתמודד באופן כללי עם עצם המוגבלות הפיזית או הנפשית, יוכלו לקבל לפחות את התמיכה ואת הסיוע ואת ההקלה מצד הממשלה בכל מה שקשור גם בעניין התקציבי וגם בכך שאנחנו נוכל לתמוך ולקדם ולסייע בכל ועדות הכנסת. תודה רבה. 
       
היו"ר נסים דהן:
       
       תודה רבה. חברת הכנסת אורית נוקד, בבקשה. אחריה – חבר הכנסת אליעזר כהן. 
       
אורית נוקד (העבודה-מימד):
       
       אדוני היושב-ראש, חברי חברי הכנסת, אורחים יקרים, בראשית דברי אני רוצה לברך את הרב חבר הכנסת  נסים דהן, שר הבריאות לשעבר,  שעומד בראש השדולה למען אנשים עם מוגבלות,  על היוזמה ועל הובלת היום הזה. בהזדמנות זו אני גם רוצה להודות ליושב-ראש ועדת העבודה, הרווחה והבריאות, חבר הכנסת שאול יהלום, על היחס שהוא מגלה כלפי ציבור האנשים האלה ובכלל. 
       
       13% מהאוכלוסייה במדינת ישראל הם אנשים עם מוגבלויות. לאנשים האלה לא קל, אפילו קשה מאוד לחיות בארץ שלנו. בדקתי את ההגדרה בחוק שוויון זכויות לאנשים עם מוגבלות. החוק קובע, כי אדם עם מוגבלות הוא "אדם עם לקות פיזית, נפשית או שכלית, לרבות קוגניטיבית, קבועה או זמנית, אשר בשלה מוגבל תפקודו באופן מהותי בתחום אחד או יותר מתחומי החיים העיקריים". אני רוצה בשלב הראשון להפנות את תשומת לבכם לראשיתה של ההגדרה, כי חייבים כולנו לזכור את מה שצריך להיות ברור: אנשים עם מוגבלויות הם קודם כול בני-אדם, בני-אדם שיש להם הזכות  לחיות חיים שלמים ונוחים עד כמה שאפשר, ועל כולנו חלה החובה לעשות הכול למען הקלת חייהם והגברת יכולת הנגישות שלהם בכל מקום. אני מתחילה מזה, משום שמהנתונים בשטח עולה שביותר מדי תחומים הנכים לא מקבלים את היחס הראוי. 
       
       הבית הזה חייב לטעמי לשמש מערכת מקדמת ותומכת. אני מתכוונת למתן דוגמה בפעילויות השוטפות וכמובן לקידום הצעות חוק והחלטות שייטיבו עם אורחות חייהם של בעלי הצרכים המיוחדים.
       
       אני חשה כי קיים צורך מיידי להשלים את החקיקה בנושא לכלל בעלי הנכויות. בהזדמנות זו ראוי לזכור, שהנכויות כוללות מגוון מוגבלויות, בהן מוגבלויות רפואיות, שגם עליהן יש לתת את הדעת ולעשות מאמצים לסייע בצרכים השונים שלהם. לשם כך אנחנו חייבים לכונן מערכת אכיפה ראויה ולדאוג להקצאת משאבים הולמת. 
       
       כפי שציינתי קודם, ראשית הטיפול בנושא צריכה להתמקד בנושא הנגישות ויישום החקיקה הקיימת.  תחשבו על הדבר הפשוט שנקרא תחבורה ציבורית. אני לא יודעת מי  מכם ראה את האוטובוסים בארצות-הברית - ברגע שרוצה להשתמש בהם נכה בכיסא גלגלים יש מעין משטח שיורד מהאוטובוס ומסייע להעלאת הנכה לאוטובוס. אני לא מבינה מדוע מרבית הנכים שרתוקים לכיסא גלגלים כאן אינם זכאים להשתמש  בשירותי התחבורה הציבורית.
       
       כמו כן, אין אכיפה של הרשויות בדבר השטחת מדרכות ליד מעברי חצייה לשימושם של נכים. מחקר שנערך ביוזמת נציבות השוויון לאנשים עם מוגבלות במשרד המשפטים, שבדק את נגישותם של מאות  מבנים ציבוריים, ובכלל זה מרפאות, קניונים וסניפי בנקים בישראל, מעלה כי רובם הגדול של המבנים הציבוריים אינם נגישים כלל לאנשים עם מוגבלות. תסכימו אתי שאלה מסקנות שערורייתיות. לא ייתכן שבסוף שנת 2004 אזרחים שווי זכויות במדינת ישראל ייתקלו במחסום כאשר הם בסך הכול מעוניינים להיכנס לבנק.  אני חושבת שאסור לנו לעבור על כך לסדר- היום.
       
       עלינו לא להסתפק בנוהג של כיבוי שרפות ולדאוג לתיקון מבנים שאינם נגישים, אלא חובה עלינו להתמקד בעיקר בעתיד וממש למנוע תוכניות בנייה שאינן מסבירות פנים למוגבלים. משרד הבינוי והשיכון חייב לטעמי להקפיד, שכל מבנה ציבורי יגיש מראש תוכניות שכוללות דרכי גישה לנכים. אין לי ספק כי תכנון מראש ימנע מאתנו את הצורך לבצע תיקונים עתידיים, וזה כמובן יחסוך בעתיד את ההוצאות הכלכליות. אני חושבת שצריך לאסור פתיחת מבנים חדשים לשימוש ציבורי כל עוד הם אינם נגישים לאנשים עם מוגבלות.
       
       נקודה נוספת שאני רוצה להעלות קשורה לשוויון בין בעלי הנכויות השונות. לפני כשבוע נפגשתי עם ראשי עמותה בשם "קרן", עמותה של נכים קטועי רגליים. הם הפנו את תשומת לבי לעובדה שהיום קיימת אפליה בין הנכים, בינם לבין עצמם, שנובעת מסיבת הנכות ולא מאופי הנכות. נכה כתוצאה ממחלה מקבל זכויות שונות משל נכה שנפגע בתאונת דרכים או בתאונת עבודה, גם אם שניהם בעלי אותה נכות. זו נקודה שאני בודקת בימים אלה, וגם עליה יש לתת את הדעת ולתקן אותה. 
       
       אני  מאמינה שצריך להיות שינוי בסדר העדיפויות בחלוקת התקציבים, כך שמחד גיסא יסייעו למי שנזקק באמצעות קצבאות ראויות, ומאידך גיסא ישקיעו במציאת מקומות תעסוקה לנכים. על-פי נתוני מחלקת המחקר של הכנסת, שהוזכרו כבר קודם, קיימת אבטלה של כ-75% בקרב כלל הנכים. היום גם פורסם שרמת השכר הממוצעת של נכים שעובדים בשוק החופשי היא כ-11 שקלים לשעה. הנתונים האלה מאוד בעייתיים. 
       
       במהלך השנה וחצי שאני נמצאת בכנסת הנחתי כמה הצעות חוק שמטרתן לסייע לציבור הנכים. אני רוצה להביא לדוגמה שתיים מהן. הצעת החוק הראשונה עניינה עידוד העסקת נכים ומוגבלים באמצעות מתן עדיפות במכרזים לתאגידים שמעסיקים אותם. ההצעה הזאת תועלה בקרוב לקריאה טרומית. אני מאוד מקווה שהממשלה תתמוך בה. 
       
       הצעה נוספת היא הצעה שמטרתה לעודד נכים להגיע למופעי תרבות, ספורט וחינוך. נמצא כאן השר טומי לפיד, ואני יכולה לספר לכם בהזדמנות זו, שההצעה הזאת קיבלה את תמיכת הממשלה. אני עוד זוכרת, טומי, איך הסברת את ההצעה הזאת. כרגע היא נמצאת בהכנה לקראת קריאה שנייה וקריאה שלישית. מסתמן כנראה שכל ציבור הנכים יקבלו הנחה של 50% במחירי הכרטיסים למופעי תרבות, אמנות וספורט. הרציונל הוא שהנכה על כיסא הגלגלים לא תופס מקום, ולכן ראוי לגבות ממנו מחיר מופחת. 
       
       אני נאלצת לסיים, והמשך עוד יבוא בשנה הבאה. 
       
היו"ר נסים דהן:
       
       תודה. אני בטוח, חברת הכנסת אורית נוקד, שתם ולא נשלם. עוד הרבה עבודה לפנינו. חבר הכנסת אליעזר כהן, בבקשה. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, אתה יזמת את היום החשוב הזה; שר המשפטים - שחלק ממה שאומר נוגע למשרדו - היום התחלנו את הבוקר בדיון בוועדת הכלכלה בכל דרכי ההעסקה של אנשים בעלי מוגבלות. הדיון היה חשוב ביותר, מעמיק ומעניין. דובר על תוספת מקצועות והכשרת עובדים רבים נוספים שייקלטו מהציבור הזה ויהיו אזרחים שתורמים למדינה ולעצמם. ככל שיתרמו בעשייה ויצירה, כן יפתחו את עצמם ואת המדינה, ולא רק שהם לא יהיו נטל, אלא להיפך, הם יהיו אזרחים ככולם. ועדת הכלכלה פעלה בכיוון הזה והחליטה החלטות. אני יודע שמוקם מטה לקידום הנושאים שהעלינו בוועדה. 
       
       משם עברתי לוועדת החוקה, שם דנו בחוק ממשלתי למען סדרי משפט מיוחדים שמתאימים למוגבלים שאינם יכולים לעמוד בסדרי משפט רגילים. יש מה לעשות ועלינו לעשות זאת ונעשה. כולם נותנים כתף. 
       
       עלינו להעדיף לקנות שירותים ומוצרים מאותם מסעדות ומלונות שמעסיקים מוגבלים, עלינו להעדיף לקנות מבתי-חרושת שמעסיקים מוגבלים. המגזר הציבורי חייב לכפות הסדר כזה על עצמו. 
       
       אם נעזור להם, הם יעזרו לעצמם וייכנסו לעול האזרחי ככל אזרח ויתרמו למדינה. די לעשיית טובות של בודדים. זו צריכה להיות גישה ממלכתית, כדרכך, היושב-ראש, שיזמת את היום הזה, לקידום הנושא, וזה יהיה לטובת כולנו. תודה רבה. 
       
היו"ר נסים דהן:
       
       תודה רבה. ישיב שר המשפטים. עם סיום דבריו של שר המשפטים יסתיים הדיון, ואני רוצה להודות ללי דן, שמתרגמת לשפת הסימנים לכל הצופים בבית המאזינים לנאמר בדיון החשוב הזה על היום הבין-לאומי לזכויות אנשים עם מוגבלות. 
       
שר המשפטים יוסף לפיד:
       
       אדוני היושב-ראש, אני רוצה לנצל את ההזדמנות לברך אותך על היוזמה שלך לקיום הדיון הזה, וכן את יושב-ראש הכנסת על כך שאפשר זאת. אני חושב שמן הראוי לשבח את הנשיא שבא לשמוע. 

       בינתיים רוב הנכים עזבו, אבל אני רוצה - נציבת שוויון לאנשים עם מוגבלות, ד"ר פלדמן, יושבת במשרדי, והיא מרכזת את העניינים הציבוריים, בעיקר החקיקתיים, ועושה עבודה מאוד חשובה. אני יכול לבשר שבימים הקרובים היא תוציא דוח עבה - בפעם הראשונה בתולדות המדינה - על הנכים בישראל. זה יישמע מוזר שעד עכשיו לא היה ספר שממנו יכולת ללמוד כמה נכים יש, מאיזה סוג, מה מגיע להם וכו'. כל מי שירצה לעסוק בנושא הזה, יהיה לו handbook כזה מטעמה של הנציבה. אני חושב שמן הראוי לשלוח לה ברכות על העבודה החשובה שהיא משקיעה.
       
       למותר לציין, רבותי, שכל חברה נבחנת ביחסה לאנשים בעלי מוגבלויות. כמו שהיא נבחנת ביחסה לילדים, כך היא נבחנת ביחסה לבעלי מוגבלות. אומנם, אני חושב שההומניזם היהודי עומד מאחורי המאמצים שמדינת ישראל משקיעה בעזרה לנכים, בייחוד במדינה שבה, בגלל מלחמותיה, מספר המוגבלים הוא כל כך גדול. עם זאת, אני מסכים עם אלה שאמרו כאן, שלא נעשה מספיק וצריך לעשות יותר, ולא צריך לשקוט ולא צריך לנוח עד שנדע שעשינו כמיטב יכולתנו כדי למלא את אותו חסר שיש לנכה לעומת אנשים שאין להם מוגבלויות.
       
היו"ר נסים דהן:
       
       תם הדיון בנושא זכויות אנשים עם מוגבלות. תם ולא נשלם. העשייה בכנסת ובחברה תהיה המשך ישיר למה שנאמר כאן כל היום בכנסת. תודה רבה לכל אלה שעסקו במלאכה. תודה רבה גם לך, לי דן.

       
הודעת הממשלה על רצונה להחיל דין רציפות על הצעות  חוק 
       ["דברי הכנסת", כרך 198, עמ' 8247;  כרך 188, עמ' 4430. ]
       
שר המשפטים יוסף לפיד:
       
       ברשותך, הודעה רשמית קצרה מאוד.
       
היו"ר נסים דהן:
       
       הממשלה מבקשת להחיל דין רציפות, בבקשה.
       
שר המשפטים יוסף לפיד:
       
       הנני מתכבד להודיע, כי בהתאם לסעיף 1 לחוק רציפות הדיון בהצעות חוק, החליטה הממשלה כי ברצונה להחיל דין רציפות על הצעת חוק הנזיקים האזרחיים (אחריות המדינה) (תיקון מס' 5) (הגשת תביעות נגד המדינה על-ידי נתין מדינת אויב או תושב אזור עימות), התשס"ב-2002, ועל הצעת חוק שירותי הובלה (תיקון), התשס"א-2001. תודה.
       
היו"ר נסים דהן:
       
       יש עוד הצעת חוק הפסיכולוגים.
       
בנימין אלון (האיחוד הלאומי - ישראל ביתנו):
       
       זו רק הודעה.
       
שר המשפטים יוסף לפיד:
       
       זו הודעה על החלת הרציפות.

היו"ר נסים דהן:

	לפי מה שמונח לפני, גם על הצעת חוק הפסיכולוגים צריך הודעה.
       
שר המשפטים יוסף לפיד:
       
       אין לפני שום נייר כזה.
       
היו"ר נסים דהן:
       
       אם כן, על הצעת חוק הפסיכולוגים שבסדר-היום לא קיבלנו את הודעת הממשלה, ואנחנו נתייחס רק לחוקים ששר המשפטים הודיע עליהם. תודה רבה. אם כן, יש פה רק הודעה על חוק אחד, חוק שירותי הובלה, והצעת חוק הפסיכולוגים, שעליה היה אמור השר להודיע - לא הודיע, כי לא הונח בפניו. זה יונח בפעם אחרת. 
       
       

הצעת חוק הקולנוע (הוראת שעה), התשס"ה-2004 
       [מס' מ/134; "דברי הכנסת", חוב' ה', עמ' ;  נספחות.]
(קריאה שנייה וקריאה שלישית)

היו"ר נסים דהן:
       
       המשך סדר-היום: הצעת חוק הקולנוע (הוראת שעה), קריאה שנייה וקריאה שלישית. יושבת-ראש ועדת החינוך והתרבות – אינה נוכחת. אדוני היושב-ראש, יושבת-ראש ועדת החינוך והתרבות לא נמצאת. אם כן, אנחנו ממשיכים בסדר-היום: עשור להסכם השלום עם ירדן – דיון על-פי סעיף 86(א) לתקנון הכנסת. יפתח את הדיון שר המשפטים.
       
קריאה:
       
       אדוני, היא הגיעה.
       
היו"ר נסים דהן:
       
       כבר הודעתי, אבל נחזור לדיון. גברתי יושבת-ראש ועדת החינוך, בבקשה. 
       
מל פולישוק-בלוך (יו"ר ועדת החינוך, התרבות והספורט):
       
       אדוני היושב-ראש, כנסת נכבדה, מתקיים למטה דיון על תקציב המדינה, ולכן לא הייתי פה בזמן. אני מתנצלת. 
       
       אני מתכבדת להביא בפני הכנסת לקריאה שנייה ושלישית את הצעת חוק הקולנוע (הוראת שעה), התשס"ה-2004. 
       
       סעיף 11(ב) לחוק הקולנוע, התשנ"ט-1999, קובע, כי במסגרת התקציב השנתי לתמיכה בקולנוע יוקצה סכום השווה ל-50% מסכום התמלוגים המועברים לאוצר המדינה לפי חוק הרשות השנייה לטלוויזיה ורדיו ולפי חוק התקשורת (בזק ושידורים). הצעת החוק המונחת לפניכם קובעת, כי במשך תקופה של חמש שנים, החל בשנת הכספים הנוכחית ועד לסוף שנת הכספים 2008, תוקפא תחולתו של סעיף 11(ב) האמור. הדגש הוא על המלה "תוקפא". אנחנו לא מבטלים את הסעיף, אנחנו משאירים אותו על כנו, אנחנו רק מקפיאים את יישומו.
       
       הצעת חוק זו הוגשה על-ידי הממשלה עקב הירידה בתקציב הקולנוע, שנגרמה מהירידה בהכנסות הגופים המשדרים ובשיעור התמלוגים שהם מחויבים בהם, ובעקבות הסכמה שהושגה בין משרד האוצר, משרד החינוך, התרבות והספורט ומועצת הקולנוע, ושימו לב: בתמיכת נציגי הארגונים השונים הנתמכים במסגרת תקציב הקולנוע. 
       
       לפי הסכמה זו, במהלך חמש השנים שבהן תוקפא תחולתו של סעיף 11(ב) ייקבע כתקציב התמיכה בקולנוע, במסגרת הצעת חוק התקציב של כל שנת תקציב, סכום של 58 מיליון שקלים חדשים.
       
       אני רוצה להדגיש מול מליאה זו, שבדיון שערכנו בוועדת החינוך והתרבות, כל הגורמים הנוגעים בעניין הקולנוע היו תמימי דעים, שזה ההסכם הטוב ביותר לענף הקולנוע בשעה זו של המשק. אין ספק שכולם רצו תקציב יותר גבוה, אבל מבינים שזה המיטב, ורצוי שיהיה טוב ביד מאשר מעולה שאי-אפשר להשיג אותו אי-שם על העץ.
       
       במסגרת הדיון בהצעת החוק הוצג בפני הוועדה המסמך – בעצם הסכם, חוזה – חתום בידי כל הצדדים האמורים, חוזה שמגבש את ההסכמות הנוגעות לתקציב הקולנוע. חשוב לציין, כי במסגרת ההסכמות האלה צוין במפורש – ואני מדגישה – שהסכום של 58 מיליון שקלים חדשים לשנה לא יופחת, הוא יישאר סכום קבוע ורק יעלה. כלומר, לא תחול לגביו הפחתה מכל סוג שהוא, לרבות קיצוצים רוחביים, כשאלו יחולו – ואני מקווה שלא יקרו כאלה; על תקציב הקולנוע לא יחולו קיצוצים רוחביים. כמו כן הוסכם, שהתקציב יוצמד במעבר משנה לשנה למקדם הקניות בתקציב המדינה. דהיינו, הסכום המדובר, 58 מיליון, יהיה צמוד, והוא יכול רק לעלות, הוא לא יכול לרדת. 
       
       לאור ההסכמות האמורות וההתחייבות להמשך תמיכת המדינה בענף הקולנוע בתקופת הקפאתו של סעיף 11(ב) כאמור, ולאחר שהשתכנעה כי התקופה של חמש שנים נדרשת לצורך יציבות הפעילות בענף - וגם זאת אני רוצה להדגיש. אנחנו חשבנו, חברי הוועדה, ויש הסתייגויות בקשר לכך, שתקופה של חמש שנים היא ארוכה. בכלל, בפוליטיקה הישראלית, בחברה הישראלית, בכלכלה הישראלית, חמש שנים נראו לנו נצח. כל אנשי ענף הקולנוע היו תמימי דעים, שהם צריכים את התקופה של חמש שנים כדי לייצב את הפעילות בענף, כדי לתכנן את התוכניות שלהם לטווח של חמש שנים. זה נראה להם פרק זמן נכון, ואני וחברים אחרים בוועדה קיבלנו את דעתם, למעט המסתייגים, כמובן.
       
       לכן, הוועדה אישרה את נוסח הצעת החוק המונחת בפניכם, ואני מבקשת מחברי הבית לדחות את ההסתייגויות ולאשר את הצעת החוק בקריאה שנייה ושלישית כפי שהוכנה על-ידי הוועדה. תודה רבה.
       
היו"ר מיכאל נודלמן:
       
       תודה. יש הסתייגויות - הסתייגות של חבר הכנסת אורי אריאל והסתייגות של חבר הכנסת איוב קרא. בבקשה, חבר הכנסת אריאל.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, חוק הקולנוע הוא חוק שראוי להצביע נגדו. לפני שנים סוכם, שאחוזים מסוימים מהתגמולים הם אלה שיפרנסו את התעשייה הזאת. אינני נכנס כרגע לתוכנה של התעשייה הזאת. יש סרטים טובים ויש סרטים שהלוואי שלא היו רואים אור בעולם הזה בכלל. איש איש וטעמו. מה שהממשלה, משרד החינוך והיוצרים עשו, הם קבעו איזה סכום שרירותי, ואז אמרו שהיוצרים הסכימו. איזו ברירה היתה להם? אמרו להם, שאם הם לא יסכימו, יהיה עוד פחות. אחרי שהצמידו להם אקדח לרקה, הם הסכימו.
       
       המדינה באה ומציעה שישנו את ההסדר וייתנו 57 מיליון שקל לשנה למשך חמש שנים. זו טעות. גם אם רוצים לשנות את החוק, ראוי לעשות את זה לשנתיים בלבד, ובעוד שנתיים לבחון את העניין. מדוע צריך חמש שנים? שמעתי את הסיפור על היציבות. במקומותינו שנתיים הן הרבה זמן.
       
       אדוני שר המשפטים, במסגרת היום של אנשים עם מוגבלויות היה ראוי שכל הממשלה תשב פה. זו ממשלה כל כך נכה. ראוי שהיא תתייצב ביום הזה פה ולא תיעלם לנו.
       
אופיר פינס-פז (העבודה-מימד):
       
       למה אתה פוגע במוגבלים?
       
אורי יהודה אריאל (האיחוד הלאומי - ישראל ביתנו):
       
       שר המשפטים היה פה, אבל הממשלה הנכה לא היתה פה. בכל אופן, זהו יום מיוחד, שהושקע בו מאמץ גדול. אני מצטרף למברכים את היוזמים. 
       
       ההסתייגות שלי מציעה, שהחוק יחול שנתיים כהוראת שעה, ובעוד שנתיים ייבחנו הדברים. יכול להיות שנצטרך לשנות כדי לתת תוספת או כדי להפחית או לשנות את ההסדר כולו. אני חושב שבהסתייגות הזאת יכולים חברי הבית מהאופוזיציה ומהקואליציה להתאחד. אין פה עניין של מחלוקת מיוחדת. 

שר המשפטים יוסף לפיד:
       
       אדוני היושב-ראש, שיתוף הפעולה בין שרת החינוך לימור לבנת לביני הוליד את הצעת החוק הזאת. בזמנו היוזם היה חבר הכנסת יורי שטרן. הכסף שהוזרם לקולנוע בשנה שעברה הביא לפריחה אדירה של אמנות הקולנוע ותעשיית הקולנוע, לטובת תרבות ישראל ולטובת שמה של ישראל כמדינה שיש בה חופש יצירה. היתה לנו מהפכה קולנועית שענתה על השאלה, אם היהודים יכלו לעשות כל כך הרבה סרטים טובים בהוליווד, למה הם לא מצליחים לעשותם כאן. עכשיו מצליחים לעשות זאת כאן. 
       
       יש הצדקה מלאה להצעת החוק הזאת, ואני מבקש לדחות את ההסתייגות ולהמשיך את הניסיון הזה חמש שנים נוספות. 

היו"ר מיכאל נודלמן:
       
       אנחנו מצביעים על הצעת חוק הקולנוע (הוראת שעה) בקריאה שנייה ושלישית. אין הסתייגויות לשם החוק. אנחנו מצביעים על שם החוק.
       
הצבעה מס' 3
       
בעד שם החוק – 16
נגד – 1
נמנעים – אין
שם החוק נתקבל.
       
היו"ר מיכאל נודלמן:
       
       16 בעד,  מתנגד אחד ואין נמנעים. אני קובע ששם החוק התקבל. 
       
       יש הסתייגות של חבר הכנסת אורי אריאל על הסעיף הראשון. אנחנו נצביע על כך.

הצבעה מס' 4
       
בעד ההסתייגות – 4
נגד – 11
נמנעים – אין
ההסתייגות של חבר הכנסת אורי יהודה אריאל לסעיף 1 לא נתקבלה.

היו"ר מיכאל נודלמן:

       ארבעה בעד, 11 נגד ואין נמנעים. ההסתייגות לא התקבלה. 
       
       עכשיו אנחנו נצביע על סעיף 1 בנוסח הוועדה.
       
הצבעה מס' 5
       
בעד סעיף 1, כהצעת הוועדה – 17
נגד – 3
נמנעים – אין
סעיף 1, כהצעת הוועדה, נתקבל.




היו"ר מיכאל נודלמן:

       17 בעד, שלושה נגד ואין נמנעים. סעיף 1 התקבל. 
       
       לסעיף 2 אין הסתייגויות. עכשיו אנחנו נצביע על סעיף 2 בקריאה שנייה.

הצבעה מס' 6
       
בעד סעיף 2 – 15
נגד – 2
נמנעים – אין
סעיף 2 נתקבל.

היו"ר מיכאל נודלמן:

       15 בעד, שניים נגד ואין נמנעים. סעיף 2 התקבל. 
       
       אנחנו עוברים להצבעה על כל החוק בקריאה שלישית. 

הצבעה מס' 7
       
בעד החוק – 17
נגד – 3
נמנעים – אין
חוק הקולנוע (הוראת שעה), התשס"ה-2004, נתקבל.
       
היו"ר מיכאל נודלמן:
       
       17 בעד, שלושה נגד ואין נמנעים. אני קובע שחוק הקולנוע (הוראת שעה) התקבל בקריאה שלישית ונכנס לספר החוקים של מדינת ישראל.

       
עשור להסכם השלום עם ירדן
[על-פי סעיף 86(א) לתקנון הכנסת.]

היו"ר מיכאל נודלמן:
       
       נעבור לנושא: עשור להסכם השלום עם ירדן - דיון על-פי סעיף 86(א) לתקנון. ראשון הדוברים הוא חבר הכנסת מגלי והבה. 

מגלי והבה (הליכוד):
       
       אדוני היושב-ראש, חברי חברי הכנסת, בפתח דברי אני מבקש לומר, כי הנושא שלפנינו, עשור להסכם השלום עם ירדן, קרוב מאוד ללבי. זכיתי להיות במעגל האנשים המצומצם המלווה את היחסים המיוחדים בין מדינת ישראל לממלכה ההאשמית, והייתי בין אלו שעמלו על שמירתם ברגעי משבר. ואני רוצה להגיד לכם, חברי חברי הכנסת, שלאחר עשר שנים, ולמרות המצב הביטחוני באזורנו, מהווה השלום או הסכם השלום עם ירדן אי של יציבות, שאני תקווה כי יקרין על האזור כולו ונגיע בסופו של דבר להסדר ולשלום עם שאר המדינות מסביבנו. 
       
       אך מעבר להיבט המדיני החשוב, אני סבור שההיבט הכלכלי אינו פחות חשוב, ויש בו כדי להוכיח כי השלום משתלם לכל הצדדים, ואני מתכוון לאזרחי כל הצדדים. מאז נחתם הסכם השלום צמח הסחר ההדדי בין ישראל לירדן מ-13 מיליון דולר בשנת 1996 ל-130 מיליון דולר בשנת 2003. מדינת ישראל נמצאת היום במקום השישי ברשימת היצוא הירדני, ומאז חתימת חוזה השלום נמצא היצוא הירדני לישראל במגמת עלייה. גם היצוא הישראלי לירדן מראה מגמה דומה, ורק בשבעת החודשים הראשונים של 2004 נרשם גידול של 40% ביצוא הישראלי לירדן, אשר הגיע ל-78 מיליון דולר. חשוב לציין את המספרים האלה על מנת שנבין שלשלום יש גם מחיר במובן החיובי. הסכם השלום מאפשר לשני הצדדים גם העברת סחורות למדינות שלישיות, ומאפשר לשפר את היחסים באזור בין אותן מדינות. 
       
       אני רוצה להתייחס לכמה פרויקטים מאוד חשובים, שהשפיעו על הכלכלה של ירדן עד כדי  כך שמצרים היום רצה ורוצה להגיע לאותם הסכמים. ואני מתכוון להסכם ה-QIZ, שזה הקמת אזורי סחר או תעשייה מועדפים, שהיצוא שלהם לארצות-הברית פטור ממס. 
       
       אני רוצה רק לסבר את אוזניכם - וגם של אלה שצופים בנו - שמאז הקמת ה-QIZ בירדן, גדל היצוא הירדני לארצות-הברית - ושימו לב למספרים, חברים - מ-13 מיליון דולר בשנת 1999 ל-600 מיליון דולר, שזה ממש מספר מדהים, ואני מניח שבסוף השנה יהיה לנו נתון – אולי יעברו את מיליארד הדולר. כולנו יודעים כאן, כאנשי האזור, כמה הדבר הזה גורם ליציבות באזור. הוקמו  בירדן 40 אזורי QIZ, אזורי תעשייה הפטורים ממס ליצוא לארצות-הברית, וכפי שאמרתי בדברי,  גם מדינות אחרות, כמו מצרים, רוצות את הדבר הזה, את הסכם הסחר החופשי, וכל זה על מנת ליצור הדדיות ורצון לשיתופי פעולה ברמת האוכלוסייה ובין האוכלוסיות משני עברי הגבול. 
       
       שני פרויקטים משותפים, שהייתי שותף להם, מתחילים להתהוות, וכבר יש תחילת עבודה עליהם, הייתי אומר, עבודה תכנונית. הפרויקט הראשון הוא תעלת ים-סוף—ים-המלח, שמטרתה - צינור, יותר נכון - להביא מים מים-סוף לים-המלח, כדי למנוע את ייבושו של הים, ולאפשר את כל התוצאות שיכולות להיווצר מהצלת ים-המלח. ואנחנו רואים מה קורה בים-המלח. אנחנו מדברים על פרוייקט של 700 מיליון דולר, כשכבר הבנק העולמי הקצה את 10 מיליוני הדולר הראשונים, ומתחילים בתכנון על מנת לבצע את הפרויקט הזה, פרויקט צינור ים-סוף—ים-המלח.
       
       הפרויקט השני, שהוא לא פחות חשוב, נקרא Bridging the Rift, ובו אנחנו מדברים על פרויקט מן החשובים שיהיו ברמת שיתוף הפעולה האקדמי בין שתי המדינות ומדינות האזור בכלל. אנחנו מדברים על הקמת מרכז אקדמי משותף על הגבול, מין בועה אקסטריטוריאלית, שמשתתפות בו כמובן ארצות-הברית ומדינות אחרות, ושתי אוניברסיטאות בין הטובות בעולם, סטנפורד וקורנל, ויש להן כבר הקצאה של 30 מיליון דולר. כבר יש סטודנטים מירדן, מישראל ומכל העולם הערבי, וגם מהעולם האירופי, סטודנטים למחקר - תואר שני ותואר שלישי. אלה פרויקטים שהוקצה להם הכסף, כבר הניחו שם את אבן הפינה, והמטרה היא באמת שהפרויקטים האלה יניבו פירות. 
       
       לכן, רבותי, אם אסכם, חברי חברי הכנסת, אדוני היושב-ראש, במלאות עשר שנים להסכם השלום ברור שלא הכול ורוד ולא הכול מושלם. התיירות בין שתי המדינות מקרטעת, ומדיניות מתן אשרות הכניסה לישראל מקשה מאוד בעניין זה. אני פניתי לשר החוץ, שר התיירות לשעבר גם הוא מכיר את הבעיה – חבר הכנסת בני אלון – ואנחנו טיפלנו בשאלה איך להקל על מתן אשרות כניסה לישראל. אני לא רוצה להיכנס לסוגיה, אבל יש צורך במתן הקלות לאלה שרוצים לבוא מירדן אלינו, לבקר כאן. 
       
       אבל, כשאנחנו מדברים - ונסכם מבחינה כוללת – על מדיניות כלכלית נכונה, אני בפירוש אומר: המאזן עבור שתי המדינות הוא חיובי. 
       
       כמי שמלווה מקרוב את יחסי ישראל וירדן, אני רוצה להודות מעל במה זאת למנהיגי שתי המדינות, גם למלך עבדאללה - בשלטונו ובתבונתו אנחנו רק מקדמים יותר ומחזקים את השלום - וגם לראש ממשלת ישראל אריאל שרון. הם נמצאים בקשר תמידי, שמטרתו להגביר את היציבות באזור. 
       
       אני מבקש, אדוני היושב-ראש, להפנות מכאן, מעל במה זאת, קריאה למדינות ערב השכנות, ובמיוחד לרשות הפלסטינית, שיראו כיצד ניתן לחיות בדו-קיום ובכבוד הדדי וכמה תועלת יכולים להפיק כל הצדדים ממצב של שלום. תודה רבה. 
       
היו"ר מיכאל נודלמן:
       
       תודה רבה. חבר הכנסת חיים אורון. אחריו – חבר הכנסת אלי ישי, ואחריו – חבר הכנסת אופיר פינס-פז.
       
חיים אורון (יחד):
       
       אדוני היושב-ראש, חברי הכנסת, עשר שנים - ללא ספק סיבה טובה לציין כאן, במליאת הכנסת, את העובדה שיש לנו הסכם שלום עם ירדן. נאמר יותר מפעם אחת: טוב שלום, גם אם הוא קר, מהעדר שלום. 
       
       אני חושב שאנחנו צריכים, גם ביום כזה - יש הרבה תוכניות, חבר הכנסת והבה, אבל בינתיים הן ברובן תוכניות. ואנחנו יודעים בדיוק למה יש מידה רבה מאוד של קרירות ביחסים היום בין שתי המדינות - מעבר ליחסים דווקא במישורים מסוימים, שהם אולי הרבה יותר חמים. 
       
       העובדה הראשונה המאוד בסיסית היא: הירדנים רואים כאיום קיומי ממש אי-מימוש של הרעיון של שתי מדינות לשני עמים. העדר הפתרון הזה, או מהלכים שיהפכו אותו לבלתי אפשרי - ומהלכים חד-צדדיים עלולים להפוך אותו לבלתי אפשרי - נתפסים על-ידי הירדנים כאיום קיומי, והם יפעלו כפי שמרגישה מדינה שמסכנים את קיומה. 
       
       אני מציע לכולם, בתוך כל מכלול הנושאים שעומדים על הפרק, להבין שהנושא הזה איננו נושא שולי. הוכח פעם נוספת למי שהיתה דרושה לו הוכחה, שבלי פתרון הסכסוך בינינו לבין העם הפלסטיני, אפשר יהיה להגיע לעוד חתימה ולעוד הסכם, אבל האזור שבתוכו אנחנו חיים יהיה רווי מתח ואלימות, והקרירות הזאת שאנחנו מדברים בה לא אחת עלולה לפעמים גם להפוך לקיפאון, וכאשר משהו קופא, הוא גם עלול להיסדק ולהישבר. 
       
       אני יודע שיש תיאוריה, יש כאלה שתומכים בשלום עם הסורים, בשלום עם הירדנים, ואומרים שהבעיה הפלסטינית היא לא לבו של הסכסוך. הבעיה הפלסטינית היא לבו של הסכסוך גם אם חלק מארצות ערב לפעמים לא חושב כך. גם פה החיים יותר חזקים ממה שמישהו מהמנהיגים חושב.
       
       הערה שלישית. הזכרת בדבריך שהפלסטינים ואחרים צריכים ללמוד עד כמה שלום הוא טוב, ואני מסכים אתך, אבל גם אנחנו צריכים ללמוד. והעקרונות שעליהם הגענו להסכם גם עם ירדן וגם עם מצרים היו כאלה שאנחנו צריכים ליישם אותם גם כאשר מדובר בפלסטינים, ואני מתכוון קודם כול לעיקרון הטריטוריאלי. ציר הפשרה בינינו ובין הפלסטינים - כמו שציר הפשרה בינינו לבין הירדנים היה גבולות 1967, במקרה שלהם הגבול הבין-לאומי. 
       
       כאשר רצינו כמה אלפי דונמים בערבה, עשינו חילופי שטחים של דונם תמורת דונם, וזה עבר בשקט, וחלק גדול מהליכוד תמך בזה, ולא הפכו את זה לסיפור טאבה, ולא עלו על בריקדות. אני לא רוצה להגיד מספר לא מדויק, אבל זה עשרות מונים מכל טאבה. מה הלך פה על טאבה? ישבו וסיכמו: לנו יש עניין במקום א', לכם יש עניין במקום ב', נחליף שטחים. האדמה לא קדושה בעיני. 
       
       העיקרון שציר הפשרה הוא גבולות 1967 זהו העיקרון היחיד שאתו גמרנו את ההסכם עם המצרים, אתו גמרנו את ההסכם עם הירדנים, עליו דיברו כל ראשי הממשלות, בכלל זה מהימין, עם הסורים, ואם נתחיל את המשא-ומתן עם הפלסטינים עליו, נעשה חילופי שטחים בהסכמה, נגיע לפשרות, אבל יהיה ברור שזה ציר הפשרה.
       
היו"ר מיכאל נודלמן:
       
       תודה. חבר הכנסת אלי ישי -  אינו נוכח. חבר הכנסת אופיר פינס-פז, בבקשה. אחריו – חברי הכנסת יורי שטרן ואילן ליבוביץ.
       
אופיר פינס-פז (העבודה-מימד):
       
       תודה. 
       
       אדוני היושב-ראש, חברי חברי הכנסת, בפתח הדיון אני רוצה לומר שלוש הערות. ראשית, צר לי מאוד שהדיון החשוב הזה מתקיים בפני קומץ חברי כנסת, אף שקבענו אותו לפי סעיף 86, זאת אומרת, סעיף שמאפשר לכל חבר כנסת להשתתף בדיון. שנית, אני מצטער מאוד על כך שהדיון לא מתקיים בזמן אמת, זאת אומרת, בשבוע שבו ציינו את העשור לשלום עם ירדן, אלא כמעט חודש מאוחר יותר. שלישית, הדיון הזה מתקיים ללא נוכחות שום שר מממשלת ישראל. זה כבר לא כבוד הכנסת, פה כבר מדובר על דבר הרבה יותר גדול.
       
       הדברים האלה צורמים ומעציבים, משום שאני לתומי ציפיתי, שעשר שנים אחרי אותו רגע היסטורי שבו יצחק רבין, זיכרונו לברכה, והמלך חוסיין, זיכרונו לברכה, והנשיא קלינטון, ייבדל לחיים ארוכים, חתמו יחד על הסכם השלום הזה בטקס שלא יישכח, אנחנו היום, עשר שנים אחרי, נעמוד במקום אחר לחלוטין, כי היה פוטנציאל גדול מאוד בשלום הזה; הוא נעשה מתוך הכרה עמוקה של שני העמים ושתי המדינות שזה הדבר הנכון לישראל וזה הדבר הנכון לירדן.
       
       מתוך התחושה הזאת, ושיתוף האינטרסים האלה, נחתם הסכם שלום לתפארת, שהיו בו ויתורים הדדיים, הבנות הדדיות, כימיה בין מנהיגים, אמון בין מנהיגים, פרויקטים משותפים. איפה אנחנו ניצבים היום, חברי חברי הכנסת? אפילו את השגריר הירדני החזירו. לא היה אפשר לקיים טקס אחד משותף, לא בירדן ולא בישראל. צר לי מאוד לומר את הדברים. עכשיו, עשר שנים אחרי, תראו איך אנחנו מציינים, אבל בפרלמנט הירדני לא חושבים לציין. לא היו לנו יותר מדי ציפיות - אבל בית-המלוכה הירדני, העם הישראלי, העם הירדני.
       
       זה מאוד מצער וזה מחייב חשבון נפש - איך הגענו למצב הזה, איך הידרדרו היחסים עד כדי כך, מאופוריה, ממש אופוריה, שתפסה את כל הציבוריות הישראלית, עד כדי מצב שכמעט שכחנו שיש לנו שלום עם ירדן. אני לא מציע לשכוח, כי כאמור עדיף שלום קר על פני העדר שלום, אבל אפשר היה להשיג הרבה יותר מהשלום הזה. אין תיירות, אין השקעות, כמעט אין פרויקטים, יש ויכוחים על כל דבר, יש עימותים על כל עניין, חוסר אמון מוחלט, וזה כואב ומצער.
       
       אם אני יכול לשלוח מסר מהכנסת לממשלת ישראל, אני אומר: אל תיקחו את השלום הזה כמובן מאליו, אל תיקחו את השלום הזה כאילו הוא בכיס ואפשר לסמן v ולעבור הלאה. לירדן יש מעמד מיוחד. אומנם היא מדינה קטנה, אבל יש לה מעמד מיוחד בעולם הערבי, יש לה גבול משותף אתנו, יש לה השפעה גדולה גם על מצרים, גם על מדינות אחרות, גם על הפלסטינים, ויש לה מעמד מיוחד גם באירופה ובארצות-הברית.
       
       שמעתי את המלך עבדאללה לא פעם ולא פעמיים על מה שקורה, ושמעתי את שר החוץ הירדני, מרואן מועשר, שהיה כאן שגריר. הם לא אויבי ישראל, ההיפך הוא הנכון. הם פטריוטים ירדנים, שאכפת להם שהשלום עם ישראל יניב פירות, פירות של שלום ולא פירות באושים. תודה רבה.
       
       
היו"ר מיכאל נודלמן:
       
       חבר הכנסת יורי שטרן – אינו נוכח. חבר הכנסת אילן ליבוביץ, בבקשה. אחריו - חברי הכנסת גילה פינקלשטיין, ישראל אייכלר, אריה אלדד, עזמי בשארה ויצחק לוי.
       
אילן ליבוביץ (שינוי):
       
       אדוני היושב-ראש, חברות וחברי הכנסת, צר לי שכאשר הכנסת מציינת עשור להסכם שלום עם אחת מהחשובות במדינות ערב, וזה בסך הכול הסכם השלום השני שיש למדינת ישראל עם מדינה ערבית כלשהי, אולם המליאה נראה כפי שהוא נראה עכשיו, וסביב שולחן הממשלה לא יושב איש, ואף אחד מהשרים או ראש הממשלה לא טורח לכבד את הכנסת בנוכחותו. צר לי שכך נראה ציון של עשור להסכם שלום כה חשוב, כפי שגם אנחנו מציינים אותו באיחור, כי המועד היה לפני כשלושה שבועות. כאשר יש סמליות כה רבה להסכם שלום כזה, צר לי שזה היחס שממשלת ישראל וכנסת ישראל נותנות להסכם הזה.
       
       ההסכם הזה, למרות הכול, למרות האופן שבו אנחנו מציינים אותו כאן, יש בו סמליות רבה, מכיוון שהסכם השלום הזה חיסל בהינף קולמוס את חזון שתי גדות לירדן של בית"ר ואת רעיון העוועים של ירדן היא פלסטין, שבזמנו החזיק בו מי שהיום מכהן כראש הממשלה, ועדיין יש פה ושם בבית הזה, או אחרים, שטוענים שהוא קיים. אני חושב שהסכם השלום מחק את הרעיון הזה, כמו שאני בטוח שהסכם השלום הזה, אדוני היושב-ראש, הוא ערובה לכך ששום ממשלה שפויה בישראל לא תאמץ את רעיון העוועים לטרנספר את הפלסטינים מזרחה, מכיוון שאחרי חתימת הסכם השלום הזה ברור שיש מדינת ישראל, תהיה פלסטין, ויש  מדינת ירדן, ולא מערבבים את זו עם זו.
       
       ההסכם הזה, אף שנחתם בשלב מאוחר, הוא פרי של מערכת יחסים ענפה שהיתה בין מדינת ישראל לירדן, גם בתקופה שלא היה הסכם שלום בין שתי המדינות.
       
       צר לי, אדוני היושב-ראש, שלמרות הסכם השלום עדיין אנחנו והאזרחים במדינת ישראל וגם האזרחים בירדן אולי לא נהנים מפירות השלום, כפי שהיינו מצפים ליהנות מהם; לא רואים את היחסים החמים בין המדינות, ואולי הם יחסים חמים ברמה הפוליטית ואולי ברמה המדינית, וכולנו זוכרים, ודאי גם הצופים בבית, את המלך חוסיין זיכרונו לברכה, שהגיע לכאן מייד לאחר הפיגוע בנהריים, כורע ברך ומבקש סליחה בשם העם בירדן ממשפחות ההרוגות בבית-שמש. אבל זה עדיין לא חדר לאיש הפשוט ברחוב בירדן, כפי שככל הנראה זה עדיין לא חדר אל האיש הפשוט ברחוב בתל-אביב או במקום אחר. 
       
       צר לי, צר לי שכך הדבר. אני רוצה רק לקוות, שבסופו של דבר, בעוד דור, כאשר הילדים שלנו יגדלו, ואני מקווה שאולי עוד לפני כן, השלום הזה יהיה הרבה יותר חם מזה שיש לנו עם מצרים, הגבול יהיה פתוח, ואף שמטיילים היום בירדן ישראלים רבים, הסכנות יפחתו, ואתה יודע משהו, אדוני היושב-ראש? אני  חושב שכאשר יהיה הסכם בינינו לבין הפלסטינים, הדבר הזה גם יקרה. תודה רבה. 
       
היו"ר מיכאל נודלמן:
       
        תודה. חברת הכנסת גילה פינקלשטיין. אחריה - חבר הכנסת ישראל אייכלר וחבר הכנסת אריה אלדד. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, עשר שנים מלאו להסכם השלום עם ירדן, ולמרות הזמן החולף קשה לקבל חוות דעת חד-משמעית באשר לתוכנם וליציבותם של היחסים בין שתי המדינות. עשר שנים אחרי, נעות התגובות על השלום עם ירדן בין "שלום קפוא" ל"שלום שנושא פירות כלכליים". 
       
       אכן, חלומות רבים ותקוות למכביר תלה עם ישראל בהסכם השלום עם הירדנים. זהו הסכם שנחתם בלי שנדרשנו לוויתורים מפליגים או לסיכונים חברתיים בטווח הארוך. יוזמות כלכליות רבות נקשרו בו, בהן גם ענף התיירות, שהיה מבטיח במיוחד. יתירה מכך, רבים ראו בהסדרת היחסים בין ישראל לירדן מימוש מתבקש של היחסים החמימים שהיו קיימים ממילא מתחת לפני השטח. 
       
       אולם, גם ממערכת יחסים זו לא נעדר קו פרשת מים ברור ומעיק. אכן, עם חתימת ההסכם היה נראה שהנורמליזציה הזאת אכן נורמלית, ולא מדובר כאן שוב בהסכם שדומה יותר להפסקת אש מאשר לשלום. עוד לפני החתימה על ההסכם נהרו הישראלים לירדן, בעת שהמלך חוסיין אישר לישראלים בעלי אזרחות זרה לבקר בארצו. כולנו זוכרים את העדויות על קבלת הפנים החמימה שלה זכו המבקרים, והתחזיות היו מבטיחות. גם אם לא יהיה זה שלום חם, אמרו אז הישראלים, לפחות נקבל משהו פושר כמו ההסכם עם מצרים, ובעיני רוחם ראו אוטובוסים מלאים ישראלים חוצים את הגבול אל ירדן. אפילו דובר על הקמת ריביירה בים האדום, שתהיה משותפת לישראל, לירדן ולמצרים. 
       
       אולם, כפי שציינתי, עבר השלום עם ירדן כמה זעזועים שהנמיכו את הציפיות, ולצערי גם את התוצאות החיוביות האחרות. נראה ששני אירועים שהתרחשו באותה שנה גרמו לירידה תלולה באמון שחשו הישראלים כלפי עמיתיהם הירדנים, ולהיפך. 
       
       דיבר קודמי, חבר הכנסת אילן ליבוביץ, על האסון שקרה בטיול שערך בית-הספר "פירסט", שבו נרצחו שבע נערות. טרגדיה נוראית. והאסון השני, פרשת חאלד משעל, המחבל שישראל ניסתה להתנקש בחייו על אדמת ירדן, ובעקבות זאת נוצר משבר יחסים רציני מאוד בין המדינות. האירועים הללו הורידו את מפלס האמינות בין הצדדים, בין שתי המדינות. מספר ביקורי הישראלים בירדן נשחק מאוד, וגם הלבביות והאינטימיות מצד הירדנים פחתו לבלי הכר. 
       
       ואם לא די בכך, באה האינתיפאדה הפלסטינית שלוש שנים מאוחר יותר והוסיפה שמן למדורת היחסים הזאת. יותר ויותר בלט הממד האינטרסנטי של כינון השלום, במקום עצם השאיפה הטבעית לחיות בשכנות טובה. ככל שהתרחבה האינתיפאדה והתרחבו פעולות ישראל לשמירת ביטחונה, נעשו היחסים קרירים יותר, והדבק האמריקני מילא תפקיד קריטי. 
       
       מאז ועד עתה לא חזרה החמימות לשכון בין שתי המדינות, והשלום נשאר על תקן של גבולות שקטים ושיתוף פעולה כלכלי גרידא. ישראלים יהודים כמעט אינם מבקרים בירדן, וגם ירדנים הבאים לישראל מגיעים בדרך כלל לשטחי יהודה ושומרון בשל עיכוב אשרות ביטחוני. 
       
       נתון נוסף וחשוב מצביע על העובדה, ששכבת אנשי האינטליגנציה הירדנית, כמו גם המצרית, עדיין לא הפנימה את הסכם השלום והנורמליזציה עם ישראל, והשפעתה על הרחוב הירדני ניכרת וקריטית. 
       
       איני ממהרת, חלילה, להספיד את יחסי השלום עם ירדן. בעיני הם בעלי פוטנציאל אדיר, ותעיד על כך תנועת הסחורות בין המדינות, אשר גדלה משנה לשנה ומגיעה לכדי מיליארדים. אני מקווה שכאשר נציין 15 שנים לשלום עם ירדן, כבר יראה הרחוב הירדני על כל פלגיו את השלום עם ישראל כמציאות נתונה, נצרכת וחשובה מכול. תודה. 
       
היו"ר מיכאל נודלמן:
       
       תודה. חבר הכנסת ישראל אייכלר. אחריו - חברי הכנסת אורי אריאל, עזמי בשארה ויצחק לוי. 
       

ישראל אייכלר (יהדות התורה):
       
       אדוני היושב-ראש, חברי הכנסת, עשר שנים לשלום עם עבר הירדן, וזה היה יכול להיות 100 שנים לשלום עם עבר הירדן, כי לפני כ-100 שנים, קצת פחות, שלטו האמירים שבאו מחיג'אז על עבר הירדן. הם גם שלטו על עירק. הם היו משפחה סעודית, שהבריטים בשעתו נתנו להם את המלוכה הזאת. הם היו מוכנים לשלום עם היישוב היהודי בארץ-ישראל. ההיסטוריה חייבת להיאמר, זאת המציאות שהיתה אז. 
       
       הערבים בארץ-ישראל היו מעטים מאוד, היהודים רצו לבוא מכל העולם, והיה אפשר להגיע להסכם ולהבנה עם האמיר, הסבא-רבא של חוסיין. אפשר היה להגיע להסכם. היה ד"ר ישראל דה-האן, שאפילו ישב אתם והגיע אתם למשלחת. אז היו פה בארץ סוציאליסטים חלוצים של התנועה הציונית, שחשבו שעצם העובדה שנציג הציבור החרדי הולך לעשות משא-ומתן לשלום עלולה לסכן את ההגמוניה הסוציאליסטית על הארץ, והם רצחו אותו. זה היה הרצח הפוליטי הראשון, הרבה לפני רצח יצחק רבין. 
       
       אני לא יודע מה היה קורה אילו, כי הרי יש מי שקובע כי "לב מלך ביד ה' על כל אשר יחפץ יטנו", אנחנו לא יכולים לדעת. אבל אילו זכינו – ואני לא רוצה להאשים אף אחד, כי הרי אי-אפשר לדעת מה היה קורה – היינו חיים בשלום ובשלווה, והאוכלוסייה הערבית היתה יודעת שהיהודים לא באים לנשל אותה, אלא להיפך, להפריח את הארץ, לבנות את הארץ ולחיות פה, כי זוהי ארץ אבותינו, ואנחנו היינו יכולים לחיות בשלום עד היום. 
       
       השלום עם ירדן הוא אומנם קר, אבל הוא הוכחה לכך שיהודים וערבים יכולים לחיות יחד באזור הזה, אחרת, חס וחלילה, אנחנו צריכים לחשוב על ארצות הגירה אחרות, כי אי-אפשר לנצח לשבת על החרב. אילו – שוב אילו – זכו הפלסטינים למנהיג לא כמו יאסר ערפאת אלא כמו המלך חוסיין, אולי גם פה היינו יכולים לשבת בשלום ובשלווה, ואני לא נכנס עכשיו לעניין של ויתורים פה ושם או מחיר השלום, כי איך אמר מנחם בגין? טובים ייסורי השלום ממחיר המלחמה. גם הניצחונות עולים בדם. לעומת זאת, השלום, אם הוא שלום, הוא שווה כל מחיר. הבעיה היא שרוצים מאתנו מחיר בלי שלום, וזאת הבעיה האמיתית. 
       
       אנחנו מאמינים שאם העם בישראל ילך בחוקת התורה, וזה כתוב במפורש בתורה, זה לא עניין שלנו שאנחנו קבענו אותו, אלא אלפי שנים – "אם בחקתי תלכו ואת מצותי תשמרו ועשיתם אתם", אחת הברכות היא "ונתתי שלום בארץ ושכבתם ואין מחריד". יהי רצון שכך יהיה במהרה בימינו אמן. תודה. 
       

היו"ר מיכאל נודלמן:
       
       תודה רבה, חבר הכנסת אייכלר. חבר הכנסת אורי אריאל. אחריו - חברי הכנסת עזמי בשארה, יצחק לוי, יגאל יאסינוב וואסל טאהא. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, גם ברגע הזה, אדוני היושב-ראש, יושב-ראש הכנסת, אין כמובן שר בישראל שיושב באולם. 
       
מל פולישוק-בלוך (שינוי):
       
       נמצא כאן סגן השר בריילובסקי. 
       
אורי יהודה אריאל (האיחוד הלאומי - ישראל ביתנו):
       
       לא אקפח אותו, גברתי יושבת-ראש ועדת החינוך, התרבות והספורט. בוודאי יושב אתנו סגן השר, אבל אולי אפשר לפתור את הבעיה, אולי סגן השר ישב כבר פה. 
       
מל פולישוק-בלוך (שינוי):
       
       תגיד לחברים שלך. 
       
היו"ר ראובן ריבלין:
       
       הוא היה, דרך אגב, מוכן. 
       
אורי יהודה אריאל (האיחוד הלאומי - ישראל ביתנו):
       
       סגן השר מוכן, ויש פה איזו בעיה. אז אולי אחד משרי שינוי בכל זאת יבוא לאולם וישתתף אתנו בדיון בנושא עשר שנים לשלום עם ירדן.
       
       כבן טירת-צבי, הייתי בימים שהיו ימים קשים. היתה התשה על גבול הירדן לילה-לילה. נורו שם "קטיושות", היו חדירות והיו פגיעות בנפש וברכוש. ברוך השם שזכינו שיהיה שלום לפחות ברמה של שקט.
       
       אני רוצה להזכיר ביום הזה את האלוף נחמיה תמרי, זיכרונו לברכה, שמסוקו התרסק במרדף ליד נווה-אור, בדרך חזרה לפיקוד מרכז שבנווה-יעקב בירושלים, והוא, הרל"ש שלו ושני הטייסים נספו בלילה ההוא, לילה קשה.
       
       מדינת ירדן, או כשמה, עבר הירדן, למעשה, היא מדינה פלסטינית. שניים או שלושה דברים ברורים בעניין הזה: הרוב המוחלט של תושביה הם פלסטינים, והמספרים נעים בין 70% ל-76%, ואין זה משנה בכלל. זה רוב מוחלט, סוחף וברור. דגלה הוא דגל פלסטין שהדביקו לו בפינה את הכתר ההאשמי, והמליכו את עצמם. שפתם ערבית, ואפשר להמשיך בנתונים נוספים. ראוי שאם רוצים הערבים הפלסטינים מקום להתגדר בו בהגדרה עצמית, יהיה זה מעבר לירדן. 
       
       וזאת מבלי לשכוח שגם חלקים מאותה מדינה הובטחו לאבותינו, שניים וחצי השבטים שישבו שם, ואנחנו עדיין מצווים גם באזור הזה. מי שירצה יגיד שזה חלום ושזה חלום לא מציאותי. כך אמרו גם ערב מלחמת ששת הימים. אמרו שהר-הבית זה חלום, שענתות זה חלום, ששילה לא תהיה יותר, ומה יהיה על בית-אל, חברון, עיר האבות - שם העיר לוז בראשונה. ברוך השם, חסד עשה עמנו הקדוש-ברוך-הוא, והמלך, הלוא הוא המלך חוסיין, החליט להצטרף בדקה האחרונה, ולא היה ברור למה. למדינת ישראל לא היתה תוכנית לשחרר את האזורים האלה. היא עשתה זאת באלתור. אבל אחרי כמה ימים היה יכול מוטה גור להגיד: "הר-הבית בידינו". לדאבון לבנו, עברו השנים והידרדרנו בעניין הזה. אבל עדיין הר-הבית בידינו. ראוי שנזכור שאלה הם חלקי מולדתנו שהובטחו לאבותינו, גם בצד השני.
       
       אני מקווה שהשלום הזה יחזיק מעמד, ושלא יתפתה מישהו שם בצד השני לחזור לימים קשים שהיינו בהם, והלוואי שעוד יותר מכך יתחזק השלום. תודה.
       
היו"ר מיכאל נודלמן:
       
       תודה רבה. חבר הכנסת עזמי בשארה, בבקשה. אחריו - חברי הכנסת יצחק לוי, יגאל יאסינוב, ואסל טאהא ואריה אלדד.
       
עזמי בשארה (בל"ד):
       
       אדוני היושב-ראש, חברי הכנסת, אמנע מניתוח היסטורי או מטא-היסטורי מהסוג ששמענו לגבי אילו שבטים גרו, איפה ומתי לפני אלפיים שנה בעולם, אבל אני מדבר בלשונם של האנשים שאני הכי קרוב בייצוגם. אומנם כל חבר כנסת צריך לייצג את האזרחים במדינת ישראל, אבל כמובן יש ציבור מיוחד שאנחנו אמונים על האינטרסים שלו, מכיוון שאין מישהו בבית הזה שיעשה זאת - וזו האוכלוסייה הערבית. 
       
       לדעתי, האוכלוסייה הערבית, חד וחלק, הפיקה תועלת מהשלום עם ירדן. זה מקרה שבו אני יכול להגיד, שהאוכלוסייה הערבית נפתחה לעולם הערבי ושהעולם הערבי נפתח אליה. היא מבצעת את מצוות החאג' דרך ירדן למכה, וזה מתפתח יותר ויותר. האוניברסיטאות הירדניות פתוחות. לדעתי, היום יש דור שלם של אוכלוסייה ערבית בארץ שיכול לתאר לעצמו את המושג חוץ-לארץ - וזה לירדן, כלומר את הנסיעה לירדן. את זה אני יכול להגיד ברמה הבנאלית היומיומית של אזרח פשוט ואיך הוא רואה את הדברים, ואיך גם אזרח ישראלי היה רוצה לתאר לעצמו את השלום. 
       
       לדעתי, ממשלות ישראל יכולות להציג לאזרח הישראלי את השלום כ-package deal. לדעתי, האזרח הישראלי יהיה מוכן להסדרי שלום מרחיקי-לכת, אם כך ייראה השלום עם העולם הערבי.
       
       אבל, אדוני היושב-ראש, חברי הכנסת, מה לעשות, כאשר אנחנו שמים לב - ואין זמן עכשיו להיכנס לניתוחים - שדווקא בשתי המדינות שחתמו שלום עם ישראל קרתה רדיקליזציה של דעת הקהל. כלומר, דעת הקהל הכי רדיקלית נגד ישראל בעולם הערבי היא במצרים ובירדן, וזאת יותר מאשר בכל מדינה אחרת. אני הייתי אפילו טוען, שלפני זה היא היתה פחות רדיקלית. למה? כיוון שחלק מהמאבקים החברתיים בירדן או במצרים תועלו נגד ישראל, מכיוון שזו האיבה הלגיטימית שיש - האיבה לישראל. הרבה מהסתירות הפנימיות של המשטר מופנות כלפי ישראל. אבל הדבר השני הוא, שהשאלה הפלסטינית לא נפתרת, וזה מנפץ את האשליה שאפשרי שלום נפרד ארוך טווח. שלום נפרד עם מדינה ערבית לבד, ארוך טווח, ללא פתרון השאלה הפלסטינית, ישאיר את הנושא הזה כחומר לרדיקליזציה של דעת הקהל. 
       
       לכן, אגב, גם דעת הקהל בירדן נהייתה יותר רדיקלית אחרי האינתיפאדה. בהתחלה אנשים מישראל נסעו ובאו והלכו. דרך אגב, גם השגרירות הישראלית פעם הנפיקה ויזות לירדנים לבוא לישראל, והרבה זמן כבר לא מנפיקים שם ויזות. אפילו אנחנו לא מצליחים לשכנע אותם במקרים של מחלה. לפעמים אנחנו מצליחים שירדני או ירדנית יבואו לישראל. מה זה נתק. וזאת, חוץ מאשר האוכלוסייה הערבית וכמה משקיעים שנוסעים אף בלי לעבור לרבת-עמון, חוץ מחלקם, אלא נוסעים לאירביד ישירות מהגבול.
       
       זה דבר שלדעתי יכול להיות מצב יותר טוב ממלחמה - מצב של אי-לוחמה. יכול להיות שבמקרים מסוימים זה מפותח עוד יותר ברמה האסטרטגית. אני פשוט לא בקיא. אנחנו עסוקים, כאוכלוסייה ערבית, בשמירה על יחסים טובים עם הממשלה, עם השלטון ועם העם בירדן, ואנחנו מצליחים. דרך אגב, זה מתפתח. וזאת, גם כנציגים של האוכלוסייה הערבית. אבל שלום לטווח ארוך עם מדינות ערב? א. זה צריך להיות עם כל מדינות ערב, ולדעתי זה אפשרי; ב. צריך לכלול פתרון של השאלה הפלסטינית. תודה רבה.
       

היו"ר מיכאל נודלמן:
       
       תודה.  חבר הכנסת יצחק לוי - איננו נוכח.  חבר הכנסת יגאל יאסינוב - איננו נוכח.  חבר הכנסת ואסל טאהא - איננו נוכח.  חבר הכנסת אריה אלדד, בבקשה. אחריו - חברי הכנסת משה גפני, מאיר פרוש, עבד-אלמאלכ דהאמשה וצבי הנדל.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני יושב-ראש הכנסת, חברי חברי הכנסת, עשר שנים להסכם השלום עם ירדן - זה זמן טוב לחשבון נפש מהיר. מה קרה מאז ומה קורה היום? בניגוד להסכמי שלום אחרים, ההסכם הזה לא היה הסכם של שטחים תמורת שלום, כלומר, גם כשלא קיבלנו שלום חם, לפחות לא שילמנו בעבורו באינטרסים ישראליים עיקריים. 
       
       אבל סיר הלחץ ההולך ותופח באוכלוסייה הערבית ביהודה, שומרון וחבל-עזה, ההתחייבות של נשיא ארצות-הברית לרתום את מאמציו בשנים הבאות להקמת מדינה פלסטינית, והשמחה שהביע ראש ממשלת המיעוט בישראל, אריאל שרון, לשמע החזון הזה - כל אלה מאותתים או צריכים לאותת לירדן: שימו לב, ממערב תיפתח לכם הרעה.
       
       מדינה פלסטינית עצמאית היא איום קיומי לירדן לא פחות משהיא איום קיומי לישראל. הפלסטינים מהווים 70% מתושבי ירדן. בית-המלוכה ההאשמי הוא נטע זר, בדואי מחצי האי ערב – בעבר הירדן המזרחי. גם היום חושש בית-המלוכה ההאשמי שמא יקומו עליהם הפלסטינים להפילם מכיסאם ולשלוט תחתם, וביתר שאת אם תהיה להם מדינה עצמאית ממערב, עם לחץ פנימי וחלום "פלסטין הגדולה". 
       
       למדינת ישראל היה תמיד אינטרס מובהק בקיומו של המשטר ההאשמי, כיוון שרצינו מדינת חיץ בינינו לבין עירק, וחששנו מפני הקמתה של מדינת טרור פלסטינית עוינת, שתחבור ביום פקודה לחזית המזרחית. עירק כאיום אינה קיימת כרגע, החזית המזרחית התפוררה, ואם תקום, חלילה, מדינה פלסטינית ממערב לירדן, תהיה ישראל מעוניינת שסיר הלחץ הזה יתפרץ מזרחה ולא מערבה. שוב לא יהיה זה אינטרס ישראלי להציל את ירדן. 
       
       מה הפתרון? הפתרון הוא מניעת הקמתה של מדינה פלסטינית, הפתרון הוא טיפול בתשתיות הטרור, ביישובם מחדש של מיליוני הפליטים הפלסטינים בירדן, במים שיועברו לשם בתעלת ימים, באנרגיה שתופק במפעל כזה להתפלה, בהשקעות זרות לפיתוח מקורות תעסוקה, בהפיכת ירדן ממדבר לגן פורח ובהוצאת מיליוני הפליטים המוחזקים 56 שנים כבני-ערובה בידי אחיהם בתנאים נוראים.  אז, רק אז, יהיה זה האינטרס הישראלי העליון שהממלכה ההאשמית-פלסטינית תוסיף להתקיים במתכונתה זאת. תודה רבה. 
       
היו"ר מיכאל נודלמן:
       
       תודה רבה. חבר הכנסת משה גפני - אינו נוכח. חבר הכנסת מאיר פרוש - אינו נוכח. חבר הכנסת עבד-אלמאלכ דהאמשה, בבקשה. אחריו – חברי הכנסת צבי הנדל, רוני בר-און, ג'מאל זחאלקה ויצחק הרצוג. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אומרים שהשלום עם ירדן הוא שלום קר, אומרים שהשלום עם מצרים הוא שלום קר, ואני שואל למה השלום הזה קר. אם נסתכל על המצב מנקודת מבט בוחנת, באופן הדדי - מה תורמת כל מדינה לשלום הזה, מה היא מרוויחה ומה היא מפסידה - מי שמרוויחה מהשלום עם ירדן היא ישראל, בכל קנה מידה, ומי שמפסידה מהשלום הזה היא ירדן. ואם ירדן איננה עומדת על יחסי הדדיות בין שתי המדינות, זה רק מפני שהיא מוכנה להקריב למען השלום ולמען הסדר. 
       
       אזרח ירדני שירצה להיכנס לישראל לא יוכל; אולי 1%, לאחר כל כך הרבה השתדלויות והמתנות. המראות מול השגרירות הישראלית ברבת-עמון מסמרי שיער ומביישים כל צלם אנוש. וירדן אומרת: אם תרצו לבוא אלינו, בבקשה. לא צריך ויזה אפילו, מספיק שאתה ניגש למעבר גשר הירדן ומחתימים לך במקום את הדרכון ואתה נכנס, בלי שום הגבלות. 
       
       לכאורה, מי שהיה צריך להיות מעוניין בשימור השלום הזה וביחסים הדדיים שווים לפחות, זו מדינת ישראל. אבל מה נעשה אם ממשלת ישראל איננה רוצה בשלום, אלא אם כן השלום הזה יהיה לפי המידות שהיא  מכתיבה, גם עם הפלסטינים, גם עם כל מדינות ערב, גם עם העולם כולו? במדינה הזאת רוצים קודם כול לקבוע לאחרים מה כן ומה לא. שלום עם הפלסטינים? בסדר, תבואו על הברכיים, תזחלו ותקבלו את כל התנאים שלנו. שלום עם הירדנים? בסדר, זה יהיה שלום חד-צדדי. אנחנו נקבל מכם הכול, כל אזרח ישראלי יכול להיכנס לירדן באופן חופשי, בלי שום בעיות, אתם אלינו לא תיכנסו. הגבול הזה כאילו חד-סטרי. ישראלים יכולים להיכנס ולצאת, ללכת ולהרגיש מה שהם רוצים באופן חופשי, ולהתקבל כאורחים רצויים, אבל ירדני לא יוכל להיכנס מערבה. 
       
       חברי הכנסת שדיברו לפני – אלדד כל כך דואג לירדן, למדינה הפלסטינית ולעתיד, ולפניו מדברים על עבר הירדן ומי פלסטיני ומי ירדני. עזבו אתכם מהסיפורים האלה. מי פלסטיני ומי ירדני זאת כבר לא הבעיה, הבעיה היא מה מדינת ישראל רוצה ומה היא מוכנה לעשות למען שלום עם המדינות האחרות. כי כנראה מדינת ישראל רוצה רק מה שהיא רוצה, וכל האחרים חייבים לעמוד ולהגיד "כן, המפקד". תודה רבה, אדוני. 
       
היו"ר מיכאל נודלמן:
       
       תודה. חבר הכנסת צבי הנדל - אינו נוכח. חבר הכנסת רוני בר-און - אינו נוכח. חבר הכנסת ג'מאל זחאלקה, בבקשה. אחריו – חבר הכנסת יצחק הרצוג. 
       
ג'מאל זחאלקה (בל"ד):
       
       מכובדי היושב-ראש, חברי כנסת יקרים, כאשר נחתם הסכם השלום בין ירדן לישראל, משאלי דעת הקהל בירדן הראו, ש-74% מהציבור הירדני תמכו אז בהסכם. משאלי דעת הקהל האחרונים שערכו השנה בירדן הראו, ש-80% מהציבור הירדני מתנגדים להסכם. המהפך בדעת הקהל הירדנית מקורו בכך שב-1994 הופרחו הרבה הבטחות באוויר, רובן לא קוימו ובנוגע לחלקן המצב החמיר. 
       
       הובטח שהסכם השלום יהיה מנוף לפיתוח כלכלי בירדן, להעלאת רמת החיים ואפילו ליתר דמוקרטיזציה בירדן. אבל מעל לכול נאמר, שההסכם הזה הוא התחלה חדשה ותנופה חדשה בתהליך של שלום, של שקט, של פיתוח אזורי, של מזרח תיכון חדש, ובראש ובראשונה לפתרון הבעיה הפלסטינית. מה שקרה בפועל הוא, שבעניין הזה התהפכו היוצרות. הרבה מהאנשים וממעצבי דעת הקהל בירדן – עיתונאים, אנשי רוח, אקדמאים – שתמכו בהסכם ואף באו לישראל, למדו עברית ורצו להיפתח - קראתי במאמרים האחרונים שהם כתבו לקראת עשר שנים להסכם, מורת-רוח רבה בקרבם, אכזבה עמוקה. אחד מהם אף התבטא שהוא חש גועל נפש כשהוא רואה מה שישראל עושה בשטחים הכבושים. 
       
       האשליה שאפשר לעשות שלום נפרד, האשליה שצריך לפורר את מדינות ערב ובדרך זו לישראל יהיו הסכמי שלום ויחסים נורמליים עם מדינות ערב, ללא פתרון הבעיה הפלסטינית, מתנפצת שוב ושוב. 
       
       אני חושב שמי שרוצה הסכם שלום ופשרה היסטורית צריך לשאוף לכך שיהיה הסכם שלום עם כל מדינות ערב. זה יהיה שלום יציב יותר, זה יהיה, כמו שהתבטא חברי עזמי בשארה,package  יותר מפתה לציבור הישראלי, שבאים אליו ואומרים לו שתמורת הסכם ונסיגה וכו' יש יחסי שלום ונורמליזציה עם כל מדינות ערב. זה package רציני. מצד אחר, למנהיגות הפלסטינית תהיה תמיכה ערבית מקיר לקיר בהסכם השלום. לכן, מי שרוצה שלום צודק, חייב וצריך ללכת על שלום כולל, כי הרווח בהסכמי שלום נפרדים הוא קצר טווח ואינו יציב. 
       
       לא במקרה רוב ההגדרות, גם בעיתונות הערבית ובעיתונות הבין-לאומית וגם בעיתונות הישראלית, לשלום הזה הן שהוא שלום פושר. אני אומר לכם, שאם לא יעשו צעדים לקראת שלום, השלום הזה יתקרר יותר ויותר, עד שיהיה יותר קר מהקרח של סיביר. תודה רבה. 
       
היו"ר מיכאל נודלמן:
       
       תודה. חבר הכנסת יצחק הרצוג, בבקשה. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, אי-אפשר להתחיל ולדון בהסכם השלום עם ממלכת ירדן בלי להעלות על נס את דמותו של אדם שהיה מאוד מאוד מהותי במהלך הזה, וזה כמובן המלך חוסיין. 
       
       בספטמבר 1963, בדירה של רופא שיניים יהודי מלונדון, נפגש לראשונה המלך חוסיין עם פקיד ישראלי רשמי בכיר, הלוא הוא דודי, יעקב הרצוג, זיכרונו לברכה, בשליחותה של ממשלת ישראל. הפגישה היתה סודית, וחוסיין הגיע לפגישה מחופש. יעקב הרצוג הגיע גם הוא מחופש כרופא בשם ד"ר דייוויס. הוא הובהל פנימה לתוך המרפאה של ד"ר עמנואל הרברט, שהיה הרופא של אם המלך. הוא נכנס לחדר ומצא לפניו אדם נמוך קומה, עם שפם, מקרין חום. הוא קד לפניו קידה ואמר לו: שלום, אני יעקב הרצוג, נציגה של ממשלת ישראל. והמלך ענה: אני מאוד רוצה להודות לך על כך שהטרחת את עצמך להגיע כל כך מרחוק כדי לפגוש אותי. וכך התחילה ידידות מופלאה, שנמשכה עשר שנים, עד לכתו בטרם עת של יעקב הרצוג, זיכרונו לברכה, בכלל זה פגישה שלושה שבועות לאחר מלחמת ששת הימים. שלושה שבועות לאחר מלחמת ששת הימים יעקב הרצוג, אחיו של אבי, שהיה מנכ"ל משרד ראש הממשלה - - -
       
ג'מאל זחאלקה (בל"ד):
       
       אותו הרצוג של טוינבי?
       
יצחק הרצוג (העבודה-מימד):
       
       אותו הרצוג של הוויכוח עם ארנולד טוינבי. הוא היה אז מנכ"ל משרד ראש הממשלה, בזמן מלחמת ששת הימים. הוא פגש את המלך חוסיין ושאל אותו: מה אתה מתכוון לעשות, איבדת חצי ממלכה. בעצם בפגישה הראשונה הוא שאל את המלך: האם אתה מוכן למהלך של שלום מול ישראל? והמלך ענה: כן. אבל הסביר את האילוצים הקיימים מול נאצר, מול האיחוד הערבי של אותה תקופה. המלך חוסיין ענה ב-1967: אני מוכן לשלום, אני עדיין צריך להיות תלוי בליגה הערבית, אני עדיין רוצה לשמוע את נאצר - וכל השאר זו היסטוריה מרתקת של מגעים מדיניים חשאיים, אבל בעצם רומן לוהט, אם אפשר לומר, שיצא לאור בהסכם השלום שנחתם לפני עשר שנים.
       
       אין ספק שהסכם השלום שנחתם לפני עשר שנים הוא מהפכה אזורית, ואנחנו צריכים לשמר אותו ולטפח אותו. אני יודע שידידי מגלי והבה היה מעורב אף הוא במגעים עם ממשלת ירדן. יש פה מארג אינטרסים שהוא חשוב ביותר לכולנו, והוא נוגע לנושאים כמו מים, ביטחון הדדי, מאבק בטרור וסיוע לירדן כגורם מתון באזור, כגשר לעולם הערבי. יש הנושא של פיתוח חיי מסחר, יש הנושא של שחרור עצירים, מתן כבוד לממשלה הירדנית, התחשבות בצרכים שלה והתחשבות בנסיבות שהובילו אותה לעשות אקט אמיץ של שלום עם ישראל. זה דבר אסטרטגי מאין כמוהו, אדוני היושב-ראש. 
       
       אפשר לומר, שלצערנו הרב כל הממשלות חטאו בכך שהן חשבו שזה ילך בקלות. גם המגזר העסקי חשב שזה ילך בקלות, בלי להבין שירדן נמצאת בין הפטיש לסדן. צריך לתת לירדן עזרה במקומות שאנחנו יכולים לעזור לה - בוושינגטון, באירופה ובכל מקום שלישראל יש בו השפעה. צריך לחזק את שיתוף הפעולה ההדוק עם בית-המלוכה ועם הממשלה. צריך להיענות לצרכים ולפניות של הממשלה הירדנית עד כמה שניתן. צריך להבין שהדבר הזה הוא לטובתנו. יש פה הבטחת הגבול המזרחי של ישראל וכניסתה לעולם הערבי, דוגמה להסכם שלום שהוא לאות ומופת תמיד, מוסכם על כל הבית הזה. יש לא להיכנע אלא להמשיך ולפעול בחוכמה, בתבונה, באחריות ובנחישות. תודה רבה. 
       
היו"ר מיכאל נודלמן:
       
       תודה. חבר הכנסת איוב קרא - אינו נוכח. חבר הכנסת בני אלון, בבקשה. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אני מסכים עם חבר הכנסת מגלי והבה בתחום הפרקטי. אני חושב שישראל טועה באי-הבנת הרגישות, ולא חושבים מספיק ביצירתיות על פתרון הבעיות הביטחוניות - שאני לא מזלזל בהן - בשגרירות הירדנית, מול ירדנים שרוצים להגיע לארץ. מגיעים לארץ אלפים, לרבות תיירות רפואית לבתי-חולים בארץ. יכולים להגיע עוד הרבה יותר. יש חששות ביטחוניים, אבל אפשר להתייחס לזה בהרבה יותר רצינות מכפי שמתייחסים. לדעתי, זה נזק גדול מאוד ליחסים שכן קיימים.
       
       אני לא מסכים ברמה העקרונית לתפיסה הקיימת. אני חושב שירדן היא בסופו של דבר הצ'אנס האמיתי לשלום בינינו לבין ערביי ארץ-ישראל שקוראים לעצמם פלסטינים. הוזכר כאן שרוב אזרחי ירדן הם פלסטינים, הוזכר כאן שירדן נמצאת מבחינה גיאוגרפית בעבר הירדן, הרי היא כל פלסטין, שהובטחה לנו בהצהרת בלפור - רק 24% ממנה הם מעבר הירדן מערבה ו-76% הם מעבר הירדן מזרחה. אני לא אומר את זה כדי להפיל את הממלכה ההאשמית. הפוך. אני חושב שהממלכה ההאשמית היא נכס למדינת ישראל ויש לנו ללא ספק רווח טקטי. 
       
       אני מבין את כל מי שחוששים שהאמת הזאת שאני מדבר עליה יכולה מבחינה אסטרטגית לגרום לאובדן זמני של פוטנציאל ידידות. אבל, בטיפול נכון אפשר היה לשדרג בעזרה אמריקנית את הממלכה הירדנית, לצמצם את הפער הנורא בין ה-16,000-17,000 פר-קפיטה תמ"ג לבין ה-1,500 שלהם, לתת סיוע גדול יותר לירדן כדי ליצור מצב שירדן תהיה הנציגה היחידה של הפלסטינים. עד 1988 נשאו ערביי יהודה ושומרון פספורט ירדני. טעות גדולה עשו כל אלה במדינת ישראל שהלכו לכיוון של מדינה עצמאית. אין שום סיכוי למדינה עצמאית בין הירדן לבין הים. אין שום תשתית, שום רצף טריטוריאלי בין רצועת-עזה ליהודה ושומרון, שום תשתית כלכלית ושום תשתית אחרת. 
       
       עזמי בשארה הוא אינטלקטואל המנותק מן הציבור המוסלמי. הוא בא לפה ואומר נכון, כמו שאמרו זחאלקה ואחרים, שמאז נחתם ההסכם יש הרבה יותר שנאה ברחוב הירדני לישראל. אבל זה לא בגלל הבעיה הפלסטינית, שטויות. אוסאמה בן-לאדן מהווה סכנה לכל המדינות המוסלמיות שהן פרו-מערביות. אני מבין שעסאם מח'ול ועזמי בשארה - - 
       
קריאות:
       
       - - - 
       
בנימין אלון (האיחוד הלאומי - ישראל ביתנו):
       
       - -  הם ערבים קומוניסטים, שאין להם שום הבנה בדת והם לא מבטאים את הרוב המוסלמי, ולכן הם גם שוליים וחסרי חשיבות. הם אינטלקטואלים. 
       
עסאם מח'ול (חד"ש-תע"ל):
       
       אוסאמה בן-לאדן  - - - 
       
בנימין אלון (האיחוד הלאומי - ישראל ביתנו):
       
       אבל אוסאמה בן-לאדן הוא המאיים בכל מדינה עם רוב מוסלמי שיש לה אוריינטציה מערבית. השנאה לאמריקה גדולה בירדן, השנאה לאמריקה גדולה במצרים, ולכן זאת אידיאה פיקס של אותם חסרי הבנה. בשארה ומח'ול – מילא, אבל כל הפוליטיקאים הישראלים שהלכו על האופציה של מדינה פלסטינית?
       
       אני רוצה לסיים בכמה מלים אופטימיות. אדוני היושב-ראש, העולם הוא הרבה יותר טוב מאז שאותו גאון ברשע, יאסר ערפאת, עזב את העולם שלנו. יאסר ערפאת היה ללא ספק אייקון חד-פעמי שלא יקום כמוהו עוד לציבור הפלסטיני. 
       
עסאם מח'ול (חד"ש-תע"ל):
       
       - - - 
       
בנימין אלון (האיחוד הלאומי - ישראל ביתנו):
       
       אף אדם בעולם לא יצליח כמו יאסר ערפאת להיות מצד אחד איש שמקבל את כל הקרדיט מהעם שלו, בכלל זה כשהוא קורץ להם בעין ובערבית אומר להם: חבר'ה, תמתינו, אנחנו עוד נגיע למסגדים ולכנסיות תחת דגל פלסטין, תנו לי בינתיים להסתדר עם הישראלים. 
       
       אף אדם בעולם לא יהיה מסוגל להתקבל על שטיח אדום בכל בירה אירופית ולהיות צ'ה גווארה של כל מיני תמימים שגדלו על אותן אוניברסיטאות קומוניסטיות שבהן גדלו חברי הכנסת בשארה ומח'ול - -  
       
עסאם מח'ול (חד"ש-תע"ל):
       
- - -
       
בנימין אלון (האיחוד הלאומי - ישראל ביתנו):
       
       - - ומצד שני לתת פקודות ישירות, לרבות תשלום זעום - כי רוב הכסף לא נשאר שם, הוא אצל הגברת סוהא - ולתת תשלום לרוצחים. הגאונות הזאת יצרה את היכולת - מאז שב-1974 הוא נפרד מחוואתמה ומג'ורג' חבש והלך על תוכנית השלבים - היחידה להיות אויב מתוחכם למדינת ישראל. לא יקום כמוהו עוד. 
       
       חסד עשה הקדוש-ברוך-הוא, שבזמן שיש לנו ממשלה נפולה כזאת עם ראש ממשלה שאיבד את האידיאולוגיה, לקח אותו כרגע. והיום, לדעתי, זה הזמן להבין שלא רק ערפאת הלך. במוקדם או במאוחר נראה שיש פה או "חמאס", שגם השמאל וגם הימין יהיו נגדם, או כל מיני מנהיגים מקומיים קטנים שאין להם הכרה ארצית, ולכל אחד יש חבורת גנגסטרים קטנה שלו. 
       
       לכן הרשות הפלסטינית תחלוף, היא תחלוף הרבה יותר מהר מכפי שאנשים חושבים, והפרטנר היחיד היציב והרציני שכולנו צריכים לקדם אותו זה המלך עבדאללה. עבדאללה הוא זה שייצג את הערבים שחיים ביהודה ושומרון. הם יצביעו בשכם, ברמאללה, לפרלמנט בעמאן. בקונפדרציה נגיע להבנות. מדינת ישראל תהיה הריבונית מהירדן ועד לים. זה לא רחוק, זה יהיה. חבל שראש הממשלה, שפעם הבין את זה קצת, הפך את עורו, והממשלה איבדה את מנהיגותה האידיאולוגית, אבל הקדוש-ברוך-הוא יסובב את הדברים, והדברים יהיו כמו שהם צריכים להיות. תודה רבה לך, אדוני היושב-ראש. 

עסאם מח'ול (חד"ש-תע"ל):
       
       אתה עושה רושם שאתה קצת יותר ממה שאתה מדבר - - -

בנימין אלון (האיחוד הלאומי - ישראל ביתנו):
       
       - - -
       
היו"ר מיכאל נודלמן:
       
       תודה רבה. חבר הכנסת נסים זאב, בבקשה. אחריו - חברת הכנסת מלי פולישוק, ואחרון הדוברים – חבר הכנסת עסאם מח'ול. 
       
נסים זאב (ש"ס):
       
       אדוני היושב-ראש, כנסת נכבדה, עשר שנים חלפו מההסכם בין ישראל לממלכת ירדן. מה זה, יום "יארצייט"? זאת אזכרה של מישהו? את מי זה מעניין כמה שנים חלפו?
       
       קודם כול, זה לא יום האזכרה, כי התאריך הוא 26 באוקטובר 1994, ואנחנו לא ביום ה"יארצייט". היום זה ה-16 בחודש. 
       
       אז נחתם הסכם השלום בין ישראל לממלכת ירדן, טקס מכובד שהשתתפו בו חוסיין מלך ירדן, ראש הממשלה המנוח יצחק רבין וביל קלינטון, נשיא ארצות-הברית. רבותי, שני הצדדים חתמו על כך מתוך שאיפה לשלום צודק ובר-קיימא, המבוסס על חירות, שוויון, צדק וכבוד לזכויות אנוש בסיסיות. שלום המבטיח את זכותן וחובתן של שתי המדינות לחיות בשלום זו עם זו, מפתח את היחסים בין ישראל לירדן בשיתוף פעולה מלא. תראו מה קרה. אולי אין כל כך פיתוח של יחסים או משא-ומתן עם ירדן, אבל זה שלום שאנחנו יכולים להיות שמחים בו.
        
       ישראל שחררה את ירושלים בששת הימים, אבל צריך לזכור שבין 1966 ל-1970 היו התקפות ירי משטח ירדן על יישובים בבקעת-הירדן, בעמק בית-שאן, עד שהצבא הירדני השתלט על ארגוני הפלסטינים בירדן. רק בספטמבר 1970 פסקו הפעולות הצבאיות נגד ישראל משטח ירדן. ישראל וירדן קיימו מאז מצב של דו-קיום בשלום. המשמעות היא, שכל עוד ירדן לא ריסנה את הפלסטינים, לא היה שקט, כי הפלסטינים לא מעוניינים בשקט, הם מחרחרי ריב, מדון ומלחמה.
       
       הסכם השלום הקיף נושאים רבים ומגוונים ביחסים שבין שתי המדינות, כאשר הנושא המרכזי הוא הסכם הנוגע לסוגיית המים, מצוקת המים המשותפת לשתי המדינות, חלוקה של מי הירדן, הירמוך, מאגרי מי התהום בערבה, וישראל הסכימה להקצות כמות שנתית של מים. 
       
       אדוני היושב-ראש, אני חושב שמטרת הדיון היא חשבון נפש, ויש לעשות חשבון נפש. מדוע ויתרה ירדן על יהודה ושומרון וירושלים? היא ידעה שאם היא רוצה את הכול, היא לא תקבל דבר, כי לשים את הפלסטינים בתוכה, המשמעות היא חורבן של ממלכת ירדן. חוסיין היה פיקח וחכם, ואמר שהוא לא רוצה את הצרעת הזאת בקרבו. למה מצרים ויתרה על עזה? מה, עזה לא היתה חלק ממצרים? מצרים לא רוצה את הפלסטינים. אף אחד לא רוצה את הפלסטינים. 
       
עסאם מח'ול (חד"ש-תע"ל):
       
       מה המסקנה?
       
נסים זאב (ש"ס):
       
       תראו מה קרה שלשום. אבו-מאזן בא לניחום אבלים בבית המיוחד לאבלים, והוא חטף יריות ושומרי ראשו נהרגו. הוא אפילו חושש לומר שהתכוונו להרוג אותו או שאיימו עליו. המסר ברור: אנחנו לא ניתן לתהליך השלום להימשך. ראש הממשלה שלנו ממשיך כעיזה עיוורת, הוא רואה מה קורה בשטח, הוא רואה שמי שמכתיב את הדברים בשטח ביהודה, שומרון ועזה זה ה"חמאס", לא הרשות הפלסטינית, אבל הוא אומר שאנחנו הולכים להתנתקות חד-צדדית. אני מקווה שהתקרית האחרונה תעורר אותו. תודה. 
       
היו"ר מיכאל נודלמן:
       
       תודה. חברת הכנסת מלי פולישוק, בבקשה. אחרון הדוברים – חבר הכנסת עסאם מח'ול. 


מל פולישוק-בלוך (שינוי):
       
       אדוני היושב-ראש, חברי חברי הכנסת, עשר שנים כבר חלפו, והן חלפו מהר, מאז נחתם הסכם השלום ההיסטורי עם ירדן. אני שמחה שאנחנו מציינים היום את המועד הזה. זה לא סתם "יארצייט", כפי שאמרת, זה אירוע שלצערנו הוא עדיין חריג, וטוב שאנחנו מציינים אותו, כי אנחנו צריכים לזכור ולא לשכוח, שיש אפשרות לעשות כאן שלום גם עם מי שהיתה אויבת שלנו רק לפני כך וכך שנים. 
       
       למרבה הצער, שני האישים הנכבדים שחתומים על ההסכם אינם עוד בינינו, אך חתימתם נותרה טבועה על הקלף, וזו צוואתם, שנמשיך את הדרך הזאת. 
       
       בחרתי לצטט היום מנאומו של המלך חוסיין, נאום שנשא במעמד החתימה החגיגי על הסכם השלום. אני מאמינה כי זאת דרך טובה לתאר את תקוותו ושאיפתו בעבור שני העמים. וכך אמר: "כשאנו באים היום יחדיו לבנות ולהפריח שממה כמו שלא פרחה מעולם, כשאנו באים היום לחיות זה לצד זה כמו שלא חיינו בעבר, נעשה זאת יחדיו, ישראלים וירדנים, בלי שנזדקק להשגחה מגבוה על מעשינו ופעולותינו. זה שלום עם כבוד, זה שלום עם מחויבות, זו מתנתנו לעמנו, לדורות הבאים".

	אנחנו אומנם מציינים היום עשר שנים לחתימה על ההסכם, אבל למעשה המלך חוסיין החל את המשא-ומתן להסכם כבר בספטמבר 1984. כבר אז הוא גילה נכונות לחיות עמנו בשלום, והוא מעולם לא פסל לחלוטין פשרה טריטוריאלית. 

	באפריל 1987, לאחר שורת שיחות ומשא-ומתן חשאי, נחתם הסכם בין שתי המדינות, הסכם לונדון. למי שלא זוכר אני רוצה להזכיר, מפלגת שינוי פרשה אז מהממשלה משום שהליכוד בעקשנותו כי רבה לא הסכים להסכם לונדון. כבר אז יכולנו להגיע להסכם שלום, ובתנאים הרבה הרבה יותר טובים ממה שהגענו שבע שנים אחר כך. 

בנימין אלון (האיחוד הלאומי - ישראל ביתנו):
       
       זו שינוי במתכונתה הקודמת.

מל פולישוק-בלוך (שינוי):
       
       אותה שינוי. העקשנות הזאת של הליכוד, ששמיר בזמנו הוביל אותה, החזירה אותנו כמה שנים לאחור. אני מציעה לנו, ובמיוחד לחברי הליכוד, ללמוד ולהפיק לקחים מטעויות העבר. העקשנות של שמיר ושל הליכוד אז מנעה הסכם שלום טוב יותר. העקשנים היום בליכוד מונעים מאתנו לצאת מעזה ולהתקדם לקראת שקט באזורנו. 
       
       הסכם השלום עם ירדן התאפשר, ואת זה צריך לזכור, רק לאחר שהושג הסכם  קהיר בין ישראל לאש"ף. רק אז הסכים המלך חוסיין להיפגש בפומבי עם נציגי ממשלות ישראל ולחתום הסכם שלום. גם היום אנחנו רואים שתחושת ההזדהות של העם הירדני עם אחיהם  בני העם הפלסטיני מקשה על בניית הקשר בין העם שלנו, הישראלי, לעם הירדני. כשאני ביקרתי, אדוני היושב-ראש, לפני כמה שנים בירדן, הלכתי בחופשיות ברחובות ירדן, בלי לחשוש. היום המצב שונה. לכן אנחנו חייבים לעשות את הקשר בין העדר הסכם, בין אי-קיום הסכם בינינו לבין הפלסטינים לבין הידרדרות היחסים בינינו לבין הירדנים. יש קשר הדוק.
       
       אנחנו חייבים לא לתת לשלום להתקרר. אנחנו חייבים ליזום פעולות משותפות בעסקים, בחינוך, במחקר. יש מחקר שנמשך כבר שנים של פרופסור עקיבא פלכסר, שחוקר את ים-המלח, עם עוד חוקרים, קשר יוצא מן הכלל, אדוני היושב-ראש, קשר שצריכים לעשות רבים כמוהו. ובעיקר, ובכך אני רוצה לסיים, להמשיך את מאמצינו לחפש ללא ליאות את מי מבין הפלסטינים שישבו אתנו למשא-ומתן אמיתי ולהסדר אמיתי. עכשיו, כשהעם הפלסטיני עומד בפני בחירת  מנהיגות חדשה, ואנחנו מקווים גם דרך חדשה, וכפי שאמר בוש, כנראה גם בסיוע אמריקני או בלחץ אמריקני,  יש סיכוי להגיע להסכם. יש סיכוי גם לחמם בחזרה את הקשרים הטובים עם ירדן. אני רוצה לקוות שכל הבית הזה ייתן לזה יד. תודה רבה. 

היו"ר מיכאל נודלמן:
       
       תודה רבה. חבר הכנסת עסאם מח'ול, אחרון הדוברים. 

עסאם מח'ול (חד"ש-תע"ל):
       
       אדוני היושב-ראש, טוב שיש שלום עם ירדן, טוב שיש שלום עם מצרים, אבל צריך לדעת שהשלום במתכונתו הקיימת ממשיך להיות שלום שומם כמו האולם הזה שמציין בשיממון כזה עשר שנים להסכם עם ירדן.

יצחק כהן (ש"ס):
       
       מה יהיה ב-20 שנה? 

גאלב מג'אדלה (העבודה-מימד):
       
       חשובה האיכות, לא הכמות.

עסאם מח'ול (חד"ש-תע"ל):
       
       אבל היה ברור שהסכם בין אליטות ושלום בין אליטות יהיה שלום שומם, יהיה שלום  של אי-לוחמה, שלום של מעבר גבול פתוח, אבל זה לא שלום בין שני העמים. זה לא שלום שיוצר אווירה חדשה ביחסים בין ישראל לירדן, ולא במזרח התיכון. 
       
       המשוואה ברורה: לא יכול להיות שלום עם ירדן כאשר הכוונה שלו להיות תחליף לשלום עם העם הפלסטיני. אי-אפשר ששלום עם מצרים יהיה אליבי להמשך דיכוי העם הפלסטיני, להמשך הכיבוש, להמשך ההתנחלויות ולהמשך שפיכות הדמים, כפי שיוצרת ממשלה שגמרה אומר שתפקידה ההיסטורי לעצור את התהליך המדיני עם העם הפלסטיני. 
       
       שמענו כאן את האנשים שלא מזמן היו בממשלת שרון, בני אלון ואחרים, שאומרים את האמת של הימין הזה. מה שהם אומרים זו האמת של הימין של שרון, וזו האמת של הימין של נתניהו, וזו האמת של הממשלה הזאת, שניסתה להפוך את השלום עם ירדן לבן-ערובה, כדי למנוע שלום עם העם הפלסטיני, כדי לחסל את האפשרות לקיום שלום ישראלי-פלסטיני. זאת כל האמת. אי-אפשר שהשלום בין ישראל לירדן יימשך כאילו הוא לא מושפע, כאילו אין עליו השלכות ממה שקורה בשטח עם העם הפלסטיני. 
       
       שמענו לא מזמן את הזעקות של המלך עבדאללה, את האזעקה, את הקריאה "מה אתם עושים לי", עם כל הסיפור של הגדר, שהוא ראה בו, ובצדק, איום אסטרטגי על מדינתו ועל ממלכתו. הוא ראה בו ניסיון לדחוק את הפלסטינים, לבצע טרנספר נוסף, להצר את צעדיהם בתוך הגדה המערבית, כדי לבצע את תוכניתו של בני אלון. הוא מדבר על אוסאמה בן-לאדן ומחבר אותו לעם הפלסטיני? שידע, אוסאמה בן-לאדן מחובר לאותן ידיים שיצרו אותו, שאימנו אותו, שמימנו אותו, שגייסו אותו, בבית הלבן האמריקני ולא בעם הפלסטיני. אילו שטויות הוא מנסה למכור לציבור?

היו"ר מיכאל נודלמן:
       
       תסיים בבקשה. 

עסאם מח'ול (חד"ש-תע"ל):
       
       לכן, אדוני, אני מדבר על הצורך. מי שרוצה לקיים את השלום עם ירדן, מי שרוצה לקיים שלום עם העמים הערביים, לא רק עם הממשלות הערביות, צריך לקיים שלום עם העם הפלסטיני ועם ההנהגה הפלסטינית. הוא צריך לשלם את המחיר האמיתי של השלום עם העולם הערבי, המחיר של סיום הכיבוש, נסיגה ישראלית כוללת לגבולות 4 ביוני 1967, גם בשטחים הפלסטיניים, גם עם סוריה ובכלל. אני חושב שזה הבסיס שיאפשר לישראל לא רק לעשות שלום, אלא לחוש את השלום הזה, ושהשלום הזה לא יהיה נחלת ממשלות, אלא יהיה נחלת העמים. 
       
       היום התבשרנו שאריק שרון רצה לעשות פוטש כדי לצאת למלחמה ב-1967. אולי עכשיו אנשים יפתחו את הראש, יפתחו את השכל ויבינו שב-1967 היתה כאן מלחמה תוקפנית שנוהלה על-ידי ממשלת ישראל, שהובילה לאן שאנחנו נמצאים כיום, והגיע הזמן לחזור אחורנית, לחזור לשלום ולשאיפה לחיים משותפים במזרח התיכון עם עמי האזור ולא נגד עמי האזור. תודה רבה, אדוני. 

מל פולישוק-בלוך (שינוי):
       
       כשמשכתבים את ההיסטוריה  - - -  ההיסטוריה כתובה בדם של הרבה אנשים - - - 

היו"ר מיכאל נודלמן:
       
       אני מבקש, חברת הכנסת פולישוק - - - 

מל פולישוק-בלוך (שינוי):
       
       אי-אפשר ככה - - - 

היו"ר מיכאל נודלמן:
       
       את פעם ראשונה שומעת פה מה עסאם מח'ול מדבר? פעם ראשונה? אני כל פעם שומע.

מל פולישוק-בלוך (שינוי):
       
       מותר להגיב. 

היו"ר מיכאל נודלמן:
       
       תשובת השר והצעות סיכום בנושא: עשור להסכם השלום עם ירדן – במועד אחר. 
       
       חברי הכנסת, תם סדר-היום. הישיבה הבאה תתקיים מחר, יום רביעי, ד' בכסליו התשס"ה, 17 בנובמבר 2004, בשעה 11:00. ישיבת הכנסת נעולה. 


הישיבה ננעלה בשעה 19:20.


       
     
     
עמוד 67 מתוך 67

