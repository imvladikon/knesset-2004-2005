    תוכן העניינים
מסמכים שהונחו על שולחן הכנסת	5
מזכיר הכנסת אריה האן:	5
הצעה לסדר	6
איוב קרא (הליכוד):	6
נאומים בני דקה	7
רן כהן (יחד):	7
דוד טל (נוי):	8
אריה אלדד (האיחוד הלאומי - ישראל ביתנו):	9
גילה פינקלשטיין (מפד"ל):	9
אילן שלגי (שינוי):	10
איתן כבל (העבודה - מימד - עם אחד):	11
מאיר פרוש (אגודת ישראל - יהדות התורה והשבת):	11
אילן ליבוביץ (שינוי):	12
ג'מאל זחאלקה (בל"ד):	12
יעקב מרגי (ש"ס):	13
אליעזר זנדברג (שינוי):	13
יורי שטרן (האיחוד הלאומי - ישראל ביתנו):	14
איוב קרא (הליכוד):	15
אליעזר כהן (האיחוד הלאומי - ישראל ביתנו):	15
יולי-יואל אדלשטיין (הליכוד):	15
אתי לבני (שינוי):	17
מל פולישוק-בלוך (שינוי):	17
עבד-אלמאלכ דהאמשה (רע"ם):	18
אורי אריאל (האיחוד הלאומי - ישראל ביתנו):	19
שאילתות ותשובות	19
2861. הרכב הוועדה לבחינת נושא האימוץ	20
2999. הטיפול בילדים עם פיגור שכלי	22
אראלה גולן (שינוי):	24
3042. מחסור במכסות להשמה חוץ-ביתית לנכים	25
3089. קביעת אחוזי נכות לנער עם תסמונת דאון	26
3150. העברת מידע חסוי על-ידי פקידת סעד	27
ההסכם המתגבש בין ישראל למצרים להצבת  כוחות מצריים סמוך לציר פילדלפי ברפיח	30
גדעון סער (הליכוד):	31
דוד טל (נוי):	32
דוד לוי (הליכוד):	34
מסמכים שהונחו על שולחן הכנסת	36
מזכיר הכנסת אריה האן:	36
ההסכם המתגבש בין ישראל למצרים להצבת  כוחות מצריים סמוך לציר פילדלפי ברפיח	36
מיכאל איתן (הליכוד):	37
הודעת יושב-ראש ועדת הכנסת	42
רוני בר-און (יו"ר ועדת הכנסת):	42
חילופי גברי בוועדות הכנסת	42
ההסכם המתגבש בין ישראל למצרים להצבת  כוחות מצריים סמוך לציר פילדלפי ברפיח	43
יובל שטייניץ (יו"ר ועדת החוץ והביטחון):	43
היו"ר חמי דורון:	43
סגן שר הביטחון זאב בוים:	43
יוסי שריד (יחד):	45
יאיר פרץ (ש"ס):	47
מל פולישוק-בלוך (שינוי):	48
יובל שטייניץ (הליכוד):	50
אחמד טיבי (חד"ש-תע"ל):	53
בנימין אלון (האיחוד הלאומי - ישראל ביתנו):	55
אבשלום וילן (יחד):	57
יולי-יואל אדלשטיין (הליכוד):	60
עוזי לנדאו (הליכוד):	61
דני יתום (העבודה - מימד - עם אחד):	63
נסים זאב (ש"ס):	64
אפרים סנה (העבודה - מימד - עם אחד):	66
עבד-אלמאלכ דהאמשה (רע"ם):	67
יגאל יאסינוב (שינוי):	68
יחיאל חזן (הליכוד):	70
עסאם מח'ול (חד"ש-תע"ל):	72
חמי דורון (שינוי):	73
אליעזר זנדברג (שינוי):	75
רן כהן (יחד):	76
מאיר פרוש (אגודת ישראל - יהדות התורה והשבת):	78
אתי לבני (שינוי):	81
דוד לוי (הליכוד):	82
איוב קרא (הליכוד):	84
ג'מאל זחאלקה (בל"ד):	86
חיים אורון (יחד):	87
דוד טל (נוי):	89
איתן כבל (העבודה - מימד - עם אחד):	91
אילן שלגי (שינוי):	93
רשף חן (שינוי):	94
אילן ליבוביץ (שינוי):	95
מגלי והבה (ליכוד):	97
הצעת חוק עבודת נשים (תיקון מס' 33)  (היעדרות מעבודה של אם מאמצת), התשס"ה-2005	99
דוד טל (נוי):	99
מסמכים שהונחו על שולחן הכנסת	101
סגנית מזכיר הכנסת ירדנה מלר-הורוביץ:	101
הצעת חוק עבודת נשים (תיקון מס' 33)  (היעדרות מעבודה של אם מאמצת), התשס"ה-2005	102
יגאל יאסינוב (שינוי):	102
אליעזר זנדברג (שינוי):	103
עבד-אלמאלכ דהאמשה (רע"ם):	103
אילן שלגי (שינוי):	104
חמי דורון (שינוי):	106
טלב אלסאנע (רע"ם):	108
הצעת חוק ביטוח בריאות ממלכתי (תיקון מס' 32), התשס"ה-2005	111
שאול יהלום (יו"ר ועדת העבודה, הרווחה והבריאות):	111
הצעת חוק לתיקון פקודת הבטיחות  בעבודה (מס' 6), התשס"ה-2005	113
שאול יהלום (יו"ר ועדת העבודה, הרווחה והבריאות):	114
אמנון כהן (ש"ס):	116
הצעת חוק הגבלת העישון במקומות ציבוריים (תיקון)  (סמכויות סדרן ממונה במקום ציבורי), התשס"ה-2005	116
שאול יהלום (מפד"ל):	117
נסים זאב (ש"ס):	118
חמי דורון (שינוי):	120
אליעזר זנדברג (שינוי):	120
מל פולישוק-בלוך (שינוי):	121
אילן שלגי (שינוי):	121
דוד טל (נוי):	122
הצעת חוק לתיקון פקודת העיריות (מס' 102), התשס"ה-‏2005	123
גאלב מג'אדלה (יו"ר ועדת הפנים ואיכות הסביבה):	124
חמי דורון (שינוי):	125
הצעת חוק לתיקון פקודת המשטרה (מס' 19),  התשס"ה-2005	126
הצעת חוק לתיקון פקודת התעבורה (מס' 70)  (אפוד זוהר - חובת החזקה ושימוש), התשס"ה-2005	138
גלעד ארדן (הליכוד):	138
נסים זאב (ש"ס):	139
חמי דורון (שינוי):	140
הצעת חוק לתיקון פקודת בריאות הציבור (מזון)  (מס' 5) (סימון מזון), התשס"ה-2005	141
אמנון כהן (ש"ס):	141
חמי דורון (שינוי):	142
אמנון כהן (ש"ס):	143
אמנון כהן (ש"ס):	143
אמנון כהן (ש"ס):	143
אמנון כהן (ש"ס):	143
אמנון כהן (ש"ס):	144
אמנון כהן (ש"ס):	144
הצעת חוק לתיקון דיני חומרים מסוכנים (תיקוני חקיקה)  (החמרת ענישה), התשס"ה-2005	145
אורי אריאל (האיחוד הלאומי - ישראל ביתנו):	145
    
       

       חוברת ל"ו
       ישיבה רס"ו
       
       
       
       









       

הישיבה המאתיים-ושישים-ושש של הכנסת השש-עשרה
יום שלישי, כ"ח בסיוון התשס"ה (5 ביולי 2005)
ירושלים, הכנסת, שעה 16:00


       
מסמכים שהונחו על שולחן הכנסת

היו"ר ראובן ריבלין:
       
       גבירותי ורבותי חברי הכנסת, היום יום שלישי, כ"ח בסיוון התשס"ה, 5 בחודש יולי 2005 למניינם. אני מתכבד לפתוח את ישיבת הכנסת. 
       
       הודעה למזכיר הכנסת, בבקשה. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיעכם, כי הונח היום על שולחן הכנסת דוח מכינוס הוועדה המדינית-הביטחונית של האספה האירו-ים-תיכונית. 
       
       עוד אודיעכם, כי חבר הכנסת אפרים סנה ביקש להסיר את שמו מהצעת חוק הגבלת הפרסומת למוצרי טבק לעישון (תיקון – הגבלת פרסום), התשס"ד-2004, שמספרה פ/2255. תודה רבה. 
       
רן כהן (יחד):
       
       למה?
       
היו"ר ראובן ריבלין:
       
       רבותי, אם יש מישהו שרוצה להתייחס להודעת המזכיר, אני אשמח לתת לו. 
       

הצעה לסדר
       
היו"ר ראובן ריבלין:
       
       רבותי חברי הכנסת, בתום הנאומים בני הדקה נתחיל בדיון, על-פי סעיף 86, בכל מה שקשור לנושא הסכם השלום עם מצרים. קודם לכן אני מאפשר לחבר הכנסת איוב קרא להודיע הודעה לפי סעיף 53, בבקשה, כפי שיעשה מדי שבוע. 
        
איוב קרא (הליכוד):
       
       תודה. 
       
       אדוני היושב-ראש, חברי חברי הכנסת, עברו 43 ימים מאז היעלמותו של החייל מג'די חלבי. למרות המאמצים שעושים כולם, לרבות המשרד לביטחון פנים, צה"ל וכוחות הביטחון, לא הגענו לשום קצה חוט. אני קורא לכל מי שמכיר אותו וגם למי שלא מכיר אותו להצטרף לחיפושים שנערכים באזור הצפון. אני מקווה שמהר ככל האפשר נקבל בשורה טובה עליו, וכן על שאר נעדרי ושבויי צה"ל. תודה רבה. 
       
היו"ר ראובן ריבלין:
       
       תודה רבה לחבר הכנסת איוב קרא. 
       

נאומים בני דקה
       
היו"ר ראובן ריבלין:
       
       רבותי חברי הכנסת, אני מבקש מכם לעזור לי על מנת לקבוע מי יהיה המדבר בנאומים בני דקה, כל אחד בעתו. נא להצביע. ראשון הדוברים, חבר הכנסת רן כהן - בבקשה, אדוני.  אחריו – חבר הכנסת טל. 

רן כהן (יחד):
       
       אדוני היושב-ראש, חברות וחברי הכנסת, לקחתי על עצמי את הטיפול בבעיה כאובה וחשובה ביותר, שאינה זוכה לתשומת הלב הראויה לה, תופעת התאבדויות החיילים בצה"ל. החלטתי לקדם את הנושא תוך שימוש בכלי פרלמנטרי זה של נאומים בני דקה כדי להאיר את התופעה ולציין מקרי אובדנות בצה"ל ובכך לגייס את כל הגורמים הרלוונטיים למניעת ההתאבדויות ולצמצום מספר המתאבדים.
       
       חברי הכנסת, ההתאבדויות בצה"ל הן היום סיבת המוות מספר אחת בעת השירות. מדי שנה מתאבדים בממוצע כ-35 חיילים, כך שכל עשרה עד 14 ימים בממוצע מתאבד חייל. מספר המתאבדים גבוה כיום ממספר ההרוגים מכל סיבה אחרת - פעילות מבצעית, תאונות דרכים או תאונות אימונים. 
       
       בעבר  הוכיח צה"ל יכולת התמודדות מצוינת עם סיבות מוות אחרות, כמו תאונות אימונים ותאונות דרכים. בתחומים אלה הושקעו מאמצים רבים בפעולות הסברה, פקודות ונהלים, במינוי קציני בטיחות ובהקשחת הענישה, אבל אף  שמספר המתאבדים גבוה ממספר הנהרגים בתאונות השונות, לא מושקע בנושא אפילו חלק מהמאמץ המופעל בכל הנוגע לתאונות אחרות.  
       
       מאז תחילת 2005 התאבדו בצה"ל 18 חיילים. החייל האחרון, אדוני היושב-ראש, התאבד ביום שלישי שעבר, בחור בן 20 מקיבוץ באזור נהרייה אשר שירת בחיל הים. החייל נעדר מביתו בשבוע שעבר, ונמצא לאחר ששם קץ לחייו בתלייה במבנה נטוש לא הרחק מביתו. יהי זכרו ברוך.

היו"ר ראובן ריבלין:
       
       אני לא מפסיק אותך בגלל חשיבות הנושא, אבל בפעם הבאה אני מבקש להצטמצם לדקה. 
       
רן כהן (יחד):

       בשבוע שעבר דנה בנושא הזה ועדת משנה לכוח-אדם מטעם ועדת החוץ והביטחון, לאור בקשה לדיון דחוף שהגשתי והיושב-ראש אישר. בישיבה דיווח רמ"ט אכ"א, תת-אלוף אבי זמיר, שהרמטכ"ל החליט לקיים מעתה פעם בשנה דיון מטכ"ל בנושא האובדנות בצה"ל. אני רואה בזה התקדמות חשובה, היות שהמטכ"ל מעולם לא דן ברצינות ולעומק בנושא זה, וכן ביקשתי שהדיון הראשון יתקיים כבר בימים הקרובים.  אני מקווה שהרמטכ"ל דן חלוץ ייענה לזה.
       
       כדי לשמר מעקב פרלמנטרי הדוק על תופעה כאובה זו, החליטה ועדת המשנה לקיים דיון בנושא האובדנות בצה"ל פעם ברבעון ודיון במליאת ועדת החוץ והביטחון פעם בשנה, שבו היא תקבל דיווח על ישיבת המטכ"ל השנתית ועל המצב בצה"ל בכלל. 
       
       אנחנו נעשה ככל שביכולתנו כדי להתמודד עם הסוגיה הזאת ולצמצם ככל האפשר את תופעת האובדנות בצה"ל. תודה רבה לך. 
       
היו"ר ראובן ריבלין:
       
       הרשיתי לך לדבר יותר בגלל קדושת הדברים שדיברת עליהם, ולכן לא הפסקתי אותך. אני מבקש מחברי הכנסת לזכור שאנחנו נמצאים בנאומים בני דקה,  ואני מחויב לזה על-פי התקנון –  לא יותר מדקה. הנה הדוגמה הקלאסית לשמירה על הזמן, חבר הכנסת דוד טל, ואחריו – חבר הכנסת אלדד. 
       
דוד טל (נוי):
       
       תודה, אדוני היושב-ראש, אני לא ארצה אפילו שנייה אחת יותר מהדובר הקודם. 
       
       אדוני היושב-ראש, עמיתי חברי הכנסת, הקשר בין חשיפה לגז רדון לבין תחלואה בסרטן הריאות מוסכם בעולם המדעי, ולמרות זאת נדמה כי המדינה נוטה להקל ראש ולהתעלם מההשלכות החמורות על בריאות הציבור. מדובר בחומר רדיואקטיבי הנפלט  מקירות בטון, בדרך כלל בממ"דים – מרחב מוגן דירתי - אשר על-פי רוב משמשים חדרי ילדים. הידעת, אדוני היושב-ראש, כי ילד המתגורר בממ"ד קטן ייחשף לנזקים בריאותיים השקולים לאלה המאיימים על מעשן כבד? 
       
       עוד בתקופה שכיהנתי כיושב-ראש ועדת העבודה, הרווחה והבריאות, תבעה הוועדה בראשותי כי טופס האכלוס, טופס-4, יותנה בבדיקות רדון בכל רשות מקומית. בפועל, אדוני היושב-ראש, רשויות בודדות אוכפות את ההחלטה הזאת. 
       
       כאילו לא די בכך, הרי שאנחנו מגלים כי הרף הועלה וכעת התקן גבוה פי-עשרה מהתקן הקודם. כיצד ייתכן שאנחנו מקלים את התקנים שנועדו לשמור על בריאות הציבור, במקום להחמירם? האם זה השירות הטוב ביותר שאנחנו יכולים לתת לאזרחי המדינה? כיצד שכחנו  את חובתנו לדאוג לשלום הציבור ולבריאותו? האם זה יאה שמדינת ישראל תיתן פרס למי שמסכן את בריאות הציבור ולמי שחושף את האזרח ביודעין למחלת סרטן, למי שמזלזל בהחלטות שהתקבלו בכנסת? כעת, משהועלה הרף, מה נגיד ביום שניאלץ לעמוד בפני אזרחים שלקו במחלה?
       
       אולי נמליץ להקים ועדת חקירה ממלכתית לבדיקת הנושא? מדובר בבעיה לאומית, ועלינו לפתור אותה כעת ולא לחכות שיהיה מאוחר מדי. עלינו להורות על פיקוח מחמיר המלווה בהסברה נאותה לאזרח. 
       
היו"ר ראובן ריבלין:
       
       חברי הכנסת, אם אתם רוצים שנבטל את הנאומים בני דקה, תדברו יותר מדקה. אני לא אכבה את המיקרופון, אבל זה לא ייתכן. חבר הכנסת רן כהן ביקש להעלות את הנושא כל שבוע, אבל פעם אחת להסביר מה הדבר. זה היה דבר יוצא דופן, והוא בדרך כלל מקפיד על הזמנים. אני מבקש להקפיד על הזמנים. 
       
       חבר הכנסת אלדד, חבר הכנסת טל זיכה אותך באפשרות להוכיח לנו איך עושים את זה; בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, בשבוע שעבר גינינו כאן בכל לשון של גינוי תופעות של שפיכת שמן על הכביש, פיזור מסמרים, ניסיון לרוצץ גולגלתו של ערבי ששכב פצוע. פסלנו את התופעות האלה בכל דרך שיכולנו לגנות. 
       
       במקביל אפשר לראות בערוצי תקשורת שונים – לרבות ערוצי אינטרנט שונים - תופעה שבה ברחוב ז'בוטינסקי ברמת-גן, בזמן חסימת כביש, יושבים שלושה שוטרי יס"מ על מפגין אחד, כובלים את ידיו אחורנית, ואז מגיע איש יס"מ רביעי תוחב אצבעותיו לנחיריו וקורע את הנחיריים. 
       
       הכלים המקובלים של טיפול באלימות משטרתית אינם יעילים במקרה הזה. אנחנו הולכים לקרע, להתנגשויות קשות, ואם השר לביטחון פנים לא יטפל מיידית בתופעה, אנחנו צפויים לשפיכות דמים. תודה רבה. 
       
היו"ר ראובן ריבלין:
       
       תודה רבה. חברת הכנסת פינקלשטיין, ואחריה – חבר הכנסת שלגי.
       
גילה פינקלשטיין (מפד"ל):
       
       אדוני היושב-ראש, כנסת נכבדה, זה עתה קיבלתי פקס מאשתו של אליהו הרבסט מערד, שכותבת על מעשה מאוד מכוער שנעשה לבעלה. בעלה נעצר בכניסה לעיר ערד, הוא נמצא בכלא "מעשיהו", באגף ההתנתקות. הוא הוסע לבית-המשפט בירושלים מלווה בשוטרים כשהוא אזוק בידיו וברגליו. בדרך היה צורך להעביר אותו מניידת אחת לשנייה. הוא הלך באטיות, ההליכה האטית שלו לא מצאה חן בעיני השוטרים, והם הפילו אותו לכביש וגררו אותו כמו שק כשהם אוחזים ומושכים באזיקים שבידיו עד לניידת השנייה. הם הרימו אותו, ושוב באזיקים, והכניסו אותו לניידת. 
       
       הוא התלונן בפני השופטת. השופטת אמרה לו להעביר את זה בצינורות המקובלים דרך היחידה לחקירות סוהרים. הוא חזר, הכניסו אותו לבידוד ללא הסבר, ללא דיון משמעתי, ללא משפט פנימי, ללא אפשרות להעביר את הציוד האישי שלו  מהתא הקודם, ללא שום אפשרות לקיים קשר טלפוני. 
       
       בעקבות הגרירה באזיקים הוא איבד את התחושה שלו בכף הרגל. הוא ביקש בדיקה אצל רופא, אבל לא התייחסו אליו. איפה כבוד האדם? איפה הכבוד לזולת?  
       
היו"ר ראובן ריבלין:
       
       תודה רבה. חבר הכנסת אילן שלגי, ואחריו – חבר הכנסת כבל. 
       
אילן שלגי (שינוי):
       
       אדוני היושב-ראש, חברות וחברי הכנסת וגם הציבור הצופה בנו, אני מבקש מכולנו, מכל מי שמבין שתהליך ההתנתקות הוא חשוב, כל מי שתומך בו וכל מי שמקבל את ההחלטה הדמוקרטית של הממשלה ושל הכנסת,  לשים על רכבו סרט כחול-לבן או כחול. 
       
       אנחנו צריכים לצאת מהאדישות, לא לאפשר למתנגדים – שהם מיעוט – להשמיע קולות ולהתבטא באופן שמדמה כאילו שהם אלה שמייצגים את הרוב. חשוב ביותר להיות גם במקומות שבהם הציבור התומך בהתנתקות מביע מחאה נגד המהלכים הקשים והאלימים של הציבור המתנגד. אני מדבר על מחאות לגיטימיות בלבד. חשוב ביותר שכולנו  נשים על הרכבים שלנו את הסרטים הכחולים-לבנים. לא להתבייש, להיות גאים בתמיכתנו בממשלה ובכנסת. תודה רבה.  
       
היו"ר ראובן ריבלין:
       
       תודה רבה. ערוץ הכנסת לא יכול לקבל תמלוגים על פרסום, אבל מובן שזה לגיטימי. זו לא הפגנה, זו הבעת דעה. 
       
       חבר הכנסת כבל, בבקשה. 
       
איתן כבל (העבודה - מימד - עם אחד):
       
       אדוני היושב-ראש, חברי חברי הכנסת, אתמול הגישה ועדת-שיינין את הדוח שלה לשר התחבורה. אני מברך אותה על העבודה המצוינת שהיא עשתה, אבל אני מאוד מצר על המסקנה שלה, שקבעה שכדי שהציבור בישראל יתמודד עם בעיית תאונות הדרכים הקשות, יוטל מס עלינו, האזרחים. אני אומר לך, אדוני היושב-ראש, זו איננה דרך להתמודד. אם כך, יציבו בפנינו ראש הממשלה והשרים רשימה של מטלות כדי לפתור את כל החוליים של מדינת ישראל. ממה נפשך? הרי בשביל זה נבחרת ממשלה, כדי שתגדיר יעדים ותקבע לעצמה סדרי עדיפויות, אחרת אנה אנו באים. 
       
       אני רוצה להזכיר שלא מזמן – ואני תומך בזה - נמצאו מיליארדים רבים לביצוע תוכנית ההתנתקות. נמצאו הכספים האלה, כי כשצריך מוצאים. אני אומר לשיינין ולשר התחבורה: זו איננה הדרך להתמודד, זו דרך לא הגונה. תודה. 
       
היו"ר ראובן ריבלין:
       
       תודה לחבר הכנסת איתן כבל. חבר הכנסת פרוש, בבקשה. אחריו – חבר הכנסת אילן ליבוביץ.
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, אני מבקש להעלות את זכרו של יעקב ישראל דה-האן, שנרצח לפני 81 שנה, כאשר עזב את בית-הכנסת של בית-החולים "שערי צדק" ברחוב יפו בירושלים. דה-האן היה הקורבן הראשון של רצח פוליטי בקרב יהודי ארץ-ישראל, והוא הפך לקדוש וככזה ייזכר גם לדורות הבאים. 
       
       במסגרת זו של נאום בן דקה אומר רק, שדה-האן לא רצה לוותר על אף שעל מארץ-ישראל, והנהגת היישוב של הציונים סברה שהם צריכים לקבל עוד, גם מעבר לירדן. מכיוון שהוא הפריע לדרך המדינית שלהם, רצחו אותו. 
       
       אני רוצה לציין, שדה-האן נואש מעמדות הנהגת היישוב, והוא הצטרף לאגודת ישראל בעידודו של  מי שהיה רבה של אגודת ישראל, הרב זוננפלד. הוא הפך לדוברה המדיני של היהדות החרדית בזירה הבין-לאומית. עמדתו ופעילותו של דה-האן לא נשאו חן בעיני הנהגת היישוב, והם תבעו ממנו להפסיק את מעשיו, שהיו לשם שמים, ולאחר מכן ביצעו את המעשה הנפשע, שזעזע את היישוב ואת יהדות העולם. 
       
       ראוי במיוחד להזכיר את דה-האן על רקע המתיחות היום בין חלקים בעם. צריך לזכור את התפילה: באור פניך נתת לנו תורת חיים. זה מה שמבדיל בינינו לבין עמים אחרים.
       
היו"ר ראובן ריבלין:
       
       אם אתם כותבים, תדאגו שזה יהיה דקה. חבר הכנסת ליבוביץ, ואחריו - חבר הכנסת זחאלקה. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, בשבוע שחלף נהרגו 12 איש בכבישי מדינת ישראל. שמותיהם: סלומון דסלין מנתניה, ראסמיה סאבאג מטורעאן, ראשיד אבו-גאמע, חמדה אבו-גודה, מגדיה אבו-גודה ועלי אבו-גודה מכסייפה, לידור שם-טוב מאשקלון, נאיף אבו-עראר מלוד – בן חמש, זוהר לוטרובסקי משפיים, עדית רומיש מכרכום, גרגורי טהור מכרמיאל וסופיה פרידנזון מכרמיאל. יהי זכרם ברוך.
       
       אדוני היושב-ראש, אתמול הוגשו לשר התחבורה מסקנות דוח-שיינין לגבי המלחמה בתאונות הדרכים. אני מציע, אדוני היושב-ראש, שכשם שאנחנו מקיימים דיון על הסכם השלום עם מצרים, נקיים בשבוע הבא דיון על מסקנות הדוח הזה, מכיוון שיש בו דברים חשובים מאוד שמן הראוי שהכנסת תיתן עליהם את דעתה. 
       
היו"ר ראובן ריבלין:
       
       בשבוע הבא אנחנו עתידים לדבר על האלימות. אבל אם חבר הכנסת אלי ישי, שיזם את הדיון, לא יהיה, אולי נקדים את הנושא של תאונות הדרכים.
       
       חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אנו עדים לתופעה שכספים שיועדו למבני ציבור במגזר הערבי מוחזרים למשרדי הממשלה, במיוחד כספים שיועדו לבניית חדרי לימוד ובתי-ספר, כיוון שאין הקצאת קרקע מטעם מינהל מקרקעי ישראל, מטעם המדינה, למבני ציבור ביישובים הערביים. התופעה הזאת חוזרת על עצמה - אין הקצאת קרקע לאזורי תעשייה. מובן שבלי אזורי תעשייה אין תעסוקה, אין משקיעים, והרשויות המקומיות שוקעות בחובות כי אין ארנונה, והמעגל של עוני, מחסור ואבטלה רק מתחזק. 
       
       האוכלוסייה הערבית היתה קורבן של הפקעה מסיבית של קרקע על בסיס של שייכות לאומית. היום אנחנו קורבן של חלוקה מפלה של קרקע גם על בסיס של שייכות לאומית. אני קורא לאמץ את המלצתו העיקרית בנושא זה של השופט אור, והיא צדק חלוקתי, אבל צדק חלוקתי לא בהצהרה אלא במעשה.
       
היו"ר ראובן ריבלין:
       
       תודה רבה לחבר הכנסת זחאלקה. חבר הכנסת מרגי, ואחריו – חבר הכנסת זנדברג.
       
יעקב מרגי (ש"ס):
       
       אדוני היושב-ראש, חברי חברי הכנסת, אני רוצה להצטרף לדבריו של חבר הכנסת אילן ליבוביץ. רבותי, מי שעוקב בשבועות האחרונים אחר נושא תאונות הדרכים בארץ, מזדעזע שבוע אחר שבוע. המספרים הם דו-ספרתיים. אני חושב שזו שעת-חירום מבחינת הקטל בדרכים, ויפה שעה אחת קודם. 
       
היו"ר ראובן ריבלין:
       
       תודה רבה. חבר הכנסת זנדברג, בבקשה. אחריו – חבר הכנסת שטרן.
       
אליעזר זנדברג (שינוי):
       
       אדוני היושב-ראש, רבותי חברי הכנסת, התבשרנו מכותרות העיתונים שבימי ההתנתקות תפעיל משטרת ישראל סדר עדיפויות חדש ושונה. הווי אומר, עבירות – ועל-פי הרשימה בעיתונות עבירות רבות - - -  
       
היו"ר ראובן ריבלין:
       
       אישרנו הצעה דחופה לסדר-היום של חברת הכנסת ענבל גבריאלי בעניין זה. 

אליעזר זנדברג (שינוי):
       
       אדוני, אני לא מתערב בעבודת הנשיאות. אני רוצה למצות את הדקה.

היו"ר ראובן ריבלין:
       
       בהחלט, אני נותן לך את השניות שלך בחזרה.

אליעזר זנדברג (שינוי):
       
       היום שמענו, במסגרת הדיונים בוועדה המשותפת של ועדת החוץ והביטחון וועדת החוקה, חוק ומשפט של הכנסת, שהמשטרה נמלכה בדעתה והחליטה על מדיניות אחרת. אבל גם במסגרת הזאת נותר חלל פתוח של זמן ושיקול דעת, שהמשמעות שלו היא שלא תטופלנה עבירות מסוג מסוים. אין מתכונת חמורה מזו לעידוד אנשים לעשות עבירות באותו זמן. כן התנתקות, לא התנתקות, אתה יכול להיות בעד, אתה יכול להיות נגד, אבל אם המסר לציבור במדינת ישראל הוא שבתקופה מסוימת כל דאלים גבר וכל עבריין יכול לעשות כרצונו, ואולי באזור מסוים אפילו יותר מאשר באזור אחר, כי באותו מקום השוטרים יותר עסוקים - לאן נגיע? אסור לנו להיות במצב הזה, ואני חושב שצריכים למחות על המדיניות בכל רגע נתון. תודה.

היו"ר ראובן ריבלין:
       
       אני מאוד מודה לחבר הכנסת זנדברג. חבר הכנסת שטרן, ואחריו - חבר הכנסת איוב קרא.

יורי שטרן (האיחוד הלאומי - ישראל ביתנו):
       
       כבוד היושב-ראש, חברי, היום התקיים בכנסת יום הרפואה ההוליסטית המשלימה בחסותה של מרפאת הכנסת וביוזמתי, וזה בהמשך ליוזמתה של חברת הכנסת אורית נוקד - -

היו"ר ראובן ריבלין:
       
       סגנית השר שהיא גם חברת כנסת.

אורית נוקד (העבודה - מימד - עם אחד):
       
       שיושבת ולא יכולה לדבר.


יורי שטרן (האיחוד הלאומי - ישראל ביתנו):
       
       - - סגנית השר שהקימה בזמנה את השדולה לאורח חיים בריא. כנסת ישראל יש לה הרבה מאוד כלים להעלות מודעות ציבורית בתחומים השונים, ואני חושב שהפעילות שלנו למען אורח חיים בריא, למען מניעת מחלות, למען התנהגות תזונתית וגופנית נכונה יותר של תושבי ישראל, היא תרומה שיכולה להיות משמעותית, אם באמת נשקיע בזה קצת יותר מאמץ. מדינת ישראל היתה מרוויחה מאוד אם היתה הולכת בדרכן של מדינות שיש להן  תוכנית ממשלתית של הגברת המודעות לאורח חיים בריא בציבור, וכך הן מונעות מחלות והשקעה ציבורית והוצאה ציבורית גדולה, ותפקוד האזרחים מועיל יותר.

היו"ר ראובן ריבלין:
       
       תודה רבה. חבר הכנסת איוב קרא, ואחריו – חבר הכנסת אליעזר כהן.

איוב קרא (הליכוד):
       
       אדוני היושב-ראש, חברי חברי הכנסת, לפני כמה ימים אושר בכנסת חוק שלפיו מאפשרים זיכוי במס או הנחה במס ליישובים שנמצאים במרחק 9 קילומטרים מהגבול, וצירפו אליהם עוד כמה יישובים בהסכמה. חשבתי שכתוצאה מהמהלך הזה נפגעו יישובים אחרים, ויישובים רבים, אבל הסתפקתי בזה שהגשתי הצעת חוק כדי לתקן את המצב. לא ייתכן שיישוב כמו בית-ג'ן, או מזרעה, או בקעת-הירדן, יהיו קרובים כל כך לגבול ולא יקבלו את ההנחה במס, ויישובים אחרים, שרחוקים מהם מהגבול, יזכו להנחה במס. לכן צירפתי את כסרא-סמיע לשלושת היישובים הללו, ובקרוב, כשאעלה את ההצעה לקריאה טרומית, אבקש את אמון הכנסת במהלך הזה, כי זה מתקן עוול גדול מאוד ליישובים הללו.

היו"ר ראובן ריבלין:
       
       תודה רבה. חבר הכנסת אליעזר כהן, הלוא הוא צ'יטה, ואחריו – חבר הכנסת יולי אדלשטיין.

אליעזר כהן (האיחוד הלאומי - ישראל ביתנו):
       
       אני שמח ששר המדע לשעבר נמצא באולם. יש כמה שעוסקים במדע באולם, גם מחברי הכנסת. אני רוצה לדבר על ההישג המדעי הבלתי-רגיל של הגדולה במדינות העולם והחזקה בהן, ארצות-הברית. אנשים חושבים שהפגיעה בכוכב לכת במרחק עצום מהסטרטוספירה, מהאטמוספירה, בכוכב שביט, מציגה יכולת אדירה של פריצת דרך בהטסת כלים מוטסים למרחקים עצומים כאלה עם יכולת פגיעה מדויקת במרחקים כאלה. זה בעצם כבר מעבר למלחמות הכוכבים, וזה יביא להישגים כימיים בלתי רגילים של חקר תולדות היקום. 
       
היו"ר ראובן ריבלין:

        תודה לשר המדע לשעבר, שאפשר לחבר הכנסת אליעזר כהן. חבר הכנסת יולי אדלשטיין, ואחריו - חברת הכנסת לבני.

יולי-יואל אדלשטיין (הליכוד):
       
       אדוני היושב-ראש, חברי חברי הכנסת, כדרכי מדי שבוע אני מזכיר את יונתן פולארד, אסיר שאסור כ-20 שנה בכלאו בארצות-הברית ועדיין לא השכלנו להביא אותו הביתה.
       
       בשניות שנותרו לי, לצערי, אדוני היושב-ראש, אני חייב להמשיך את הנושא, רק שאני לא שומע את עצמי. אני לא יודע אם אתה שומע אותי, אני לא שומע את עצמי.
       
היו"ר ראובן ריבלין:
       
       נא להגביר את הרמקול.

יולי-יואל אדלשטיין (הליכוד):
       
       לא, אני אומר זאת לא בגלל הרמקול.

היו"ר ראובן ריבלין:
       
       נעצור את השעון. רבותי, כאשר אתם מדברים, אתם מאוד מקפידים שלא יפריעו לכם. נא לא להפריע, בוודאי לא בתחומי ההימצאות של הדובר.

יולי-יואל אדלשטיין (הליכוד):
       
       אני מודה לך, אדוני היושב-ראש. בשניות שנותרו לי - - - 

היו"ר ראובן ריבלין:
       
       לא, עצרתי את השעון. אתה יכול להמשיך.

יולי-יואל אדלשטיין (הליכוד):

        אני רוצה להמשיך, לצערי הרב, את הנושא שכבר העלו היום כמה חברי כנסת, והוא אלימות המשטרה. אתמול נחשפתי לזה באופן אישי, כי התבצע מעצר של אדם בשם ויטלי וובנובוי, שאני מכיר אותו כפעיל ציוני הרבה מאוד שנים. המעצר התבצע תוך שימוש בכוח מופרז, על-ידי כוח מוגזם לגמרי, כאילו מדובר בראש מאפיה, תוך כדי לקיחת אדם למעצר ללא משקפיים, ללא נעליים, כאילו מדובר פה בדרמה של השתלטות על פושע, באמת כריש העולם התחתון. 
       
       אני לא רוצה אפילו לערב נושא נוסף, אבל נשמעו שם גם הערות גזעניות כלפי העלייה הרוסית. 
       
       חבר הכנסת שטרן ואני פנינו לשר לביטחון פנים וגם למח"ש. כולי תקווה שהנושא הזה ייבדק ובסוף תידלק אצל מישהו נורה אדומה בתחום הזה. תודה רבה.  

היו"ר ראובן ריבלין:
       
       תודה רבה. אני מאוד מודה לחבר הכנסת יולי אדלשטיין. חברת הכנסת אתי לבני, ואחריה - חברת הכנסת מל פולישוק-בלוך. 

אתי לבני (שינוי):
       
       אדוני היושב-ראש, חברותי וחברי חברי הכנסת, אני רוצה לחזור ולציין בהערכה את הישיבה שהתקיימה היום בוועדת החוקה, חוק ומשפט יחד עם ועדת החוץ והביטחון, בראשות חבר הכנסת מיקי איתן. זה היה דיון יוצא דופן, מיוחד וחשוב ביותר עם ראש הממשלה, שר הביטחון ושרים נוספים בנושא ההתנתקות. אני מוכרחה להודות שקיבלתי אינפורמציה שלא ידעתי. התרשמתי מהמוכנות של מינהלת ההתנתקות, של הממשלה, לטפל בנושא הזה. לא קיבלנו תשובות מה יהיה אחרי ההתנתקות או מה השלב המיידי הבא מבחינה מדינית או ביטחונית, אבל לגבי השלב הזה נחה דעתי שעוסקים בבעיות ברצינות וביסודיות.
       
       עם הסימפתיה למצוקה של המתנחלים, אני רוצה לצטט כמה מספרים שפורסם פרופסור דן צידון, שעמד בראש ועדה, וקובע שכל משפחה ממשפחות גוש-קטיף שעוזבת את המקום מקבלת כ-611,000 דולר. 611,000 דולר למשפחה, 2.75 מיליוני שקל למשפחה, זה פי-ארבעה מערך הרכוש של משפחה שכירה ממוצעת דומה ב"קו הירוק". תודה רבה. 

היו"ר ראובן ריבלין:
       
       תודה רבה. חברת הכנסת מל פולישוק, ואחריה – חבר הכנסת דהאמשה. יסיים חבר הכנסת אורי אריאל, אחרון הדוברים.

מל פולישוק-בלוך (שינוי):
       
       אדוני היושב-ראש, היום חברת הכנסת אראלה גולן ואני קיימנו את הישיבה הראשונה של שדולת חברי הכנסת במאבקנו נגד האלימות. היו מומחים, היו משפחות הנרצחים, ויצאנו לדרך. יצאנו לדרך בעיקר למען ארבעה דברים: לתקן את החקיקה ולהגביר אותה, להגדיל ולהעצים את מודעות הציבור ולגייס את כל הציבור למאבק נגד האלימות, להיות כלב השמירה של המשטרה ביישום כל הדוחות, ויש בלי סוף דוחות שהממשלה עצמה קבעה, כדי שהדברים גם ייושמו, וגם אמירה מפורשת למערכת המשפט בישראל, שאנחנו דורשים ענישה יותר מחמירה, כי אין לנו יותר סבלנות וסובלנות לאלימות בתוכנו. כל אלה יצאו היום לדרך. 
       
       אנחנו קיבלנו את ברכתך, ואנחנו שמחים שבשבוע הבא יהיה דיון בנושא הזה כאן במליאה. קראנו לראשי הוועדות לנהל ישיבות ביום שלישי הבא, אני בטוחה שגם אתה תפנה אליהם, ואני מקווה שהכנסת לפחות תיתן מענה לדבר הנורא מכול - האלימות הגואה ברחובותינו.
       
היו"ר ראובן ריבלין:
       
       אני מברך את שתי חברות הכנסת על יוזמתן. אני בדרך כלל לא מחזיק כל כך מלובים, אבל בהחלט הלובי הזה הוא מחויב המציאות במציאות הנוראה של חיינו. אני חושב שטוב עשו חברות הכנסת. לצערי הרב, היום לא יכולתי להשתתף בפגישה הראשונה, בגלל צוק העתים ובגלל הישיבה החשובה שהתנהלה בראשות שני יושבי-ראש הוועדות החשובות, ועדת החוקה, חוק ומשפט בראשותו של מיקי איתן וועדת החוץ והביטחון בראשותו של יובל שטייניץ, אשר קיימו, אולי לראשונה בתולדות הכנסת, ממש שימוע לממשלה בהשתתפות ראש הממשלה וכמה שרים בנושא ההתנתקות. ברוכה יוזמתם, ואני מברך אותם. אף שבפעם השנייה, אחרי הפעם הראשונה, אפשר לשפר, כי כבר יש ממה ללמוד, אני חושב שזה היה לתפארת הכנסת והוועדות. זה בסדר גמור. 
       
אליעזר כהן (האיחוד הלאומי - ישראל ביתנו):
       
       צריך לעשות נוהל מסודר - - -
       
אראלה גולן (שינוי):
       
- - -
       
היו"ר ראובן ריבלין:
       
       רבותי, תודה רבה. חבר הכנסת דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני עולה מישיבת ועדת הפנים ואיכות הסביבה בעניין יישום מסקנות ועדת-אור בנושא הקרקעות למגזר הערבי. למרבה הצער, הוצגו בפנינו נתונים לא-מדויקים על-ידי מנהל המינהל בוועדה. אני לא מאשים אותו שחס וחלילה הוא התכוון לזה, אבל זה מה שהיה. כנראה בלחץ הזמן נתנו לו נתונים לא מדויקים. 
       
       אבל מה שיותר חשוב, אדוני היושב-ראש, זה שהוא אמר לנו שאין אדמות מינהל בכפרים הערביים, וכשאין אדמות מינהל קשה לפתח את הכפרים. לפי הנתונים שהוצגו, והם לא באו מהאוויר, הנתונים הם ישנים - לסח'נין היו 33,000 דונם, וכיום יש לסח'נין 9,000 דונם; לכפר-כנא היו 14,000 דונם, וכיום יש 5,000 דונם. 
       
       אם זאת המציאות,  אני אומר שחייבים לתקן לא רק את קווי המיתאר של הכפרים, אלא גם את כל שטחי השיפוט. רק כך ועל-ידי הוספת אדמות מינהל לפיתוח אפשר יהיה לעשות את זה, ולא רק על האדמות הפרטיות. 

היו"ר ראובן ריבלין:
       
       תודה רבה לחבר הכנסת דהאמשה. חבר הכנסת אורי אריאל, אחרון הדוברים. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ראשית, תודות לחברנו, חבר הכנסת מיקי איתן, יושב-ראש ועדת החוקה, חוק ומשפט, ולחבר הכנסת שטייניץ על השימוע שנערך לממשלה. כמי שנכח בחלק גדול מהדיון - מה שאפיין את הדיון הזה היה המון המון המון הסברים. לפי הכלל הידוע, "או שאתה מצליח או שאתה מסביר", יש פה מקום לחזור ולדרוש הסברים מהממשלה הזאת, אבל לא הסברים אנחנו צריכים. אנחנו צריכים שהיא פשוט תלך הביתה לבחירות ונביא דבר יותר טוב. 
       
היו"ר ראובן ריבלין:
       
       אני מאוד מודה לך. רבותי, תם הדיון בנאומים בני דקה. אני מודה לכל 21 חברי הכנסת אשר השתתפו בסבב זה של נאומים בני דקה. 
       
       אנחנו עוברים עכשיו לנושא שנקבע על-ידי נשיאות הכנסת, אשר יידון על-פי סעיף 86(א) לתקנון הכנסת. הייתי רוצה להקדים כמה דברים, ואחר כך לומר כמה דברים על סדר הדיון. 
       
שאול יהלום (מפד"ל):
       
       קודם יש שאילתות. 
       
היו"ר ראובן ריבלין:
       
       נכון, אתה צודק, רק אין מי שישיב. 
       
אברהם רביץ (דגל התורה):
       
       אני פה. 
       
היו"ר ראובן ריבלין:
       
       השר רביץ, אני מתנצל התנצלות רבה. אני לא שמתי לב, חשבתי שאנחנו מדברים על סעיף 86. 
       

שאילתות ותשובות

היו"ר ראובן ריבלין:
       
        אם שמתם לב, מקדימים היום את השאילתות לראשית הישיבה, על מנת לאפשר לחברי הכנסת להיות נוכחים וגם לאפשר לשרים להשיב, והדבר הרבה יותר יעיל. 
       
       כבוד שר הרווחה ישיב על שאילתא מס' 2861, של חבר הכנסת שאול יהלום, בעניין הרכב הוועדה לבחינת ענייני האימוץ. חבר הכנסת יהלום, עכשיו אני מבין מדוע כל כך דאגת לעניין זה. כבוד השר, בבקשה. 
       
2861. הרכב הוועדה לבחינת נושא האימוץ
       
חבר הכנסת שאול יהלום שאל את שר הרווחה
       ביום י"ט באדר ב' התשס"ה (30 במרס 2005):
       
       פורסם, כי לא נכלל רב בין חברי הוועדה שמינתה הממשלה לבחינת נושא האימוץ, שהוא בעל השלכות דתיות רבות. 
       
       רצוני לשאול:
       
       1. האם הידיעה נכונה? 
       
       2. אם כן – מדוע לא צורף רב?
       
       3. האם מדובר במדיניות של ייחוס חשיבות מועטת לנושאים הדתיים הקשורים לאימוץ, ואם כן – האם היא תשונה?
       
סגן שר הרווחה אברהם רביץ:
       
       אני רוצה להזכיר את השאילתא עצמה, כדי שנדע על מה אנחנו מדברים. חבר הכנסת שאול יהלום שאל בשאילתא, מדוע לא ממנים רב לוועדה לבחינת ענייני האימוץ, כי יש לזה הרבה השלכות. ראשית כול, אני רוצה להגיד לך מה אני לא רוצה להשיב על השאילתא, וזוהי תשובה שלפעמים שרים חדשים נותנים. אני לא אומר לך שהוועדה הזאת מונתה על-ידי הממשלה טרם היכנסי לתפקיד, אני רק אומר שלו הייתי בתפקיד, הייתי עושה את ההשתדלות הראויה שאכן ימונה רב. 
       
1. אכן, לא נכלל רב בהרכב הוועדה.

       2. משרד הרווחה הציע לכלול רב בוועדה, אך ההצעה לא נתקבלה, והנימוק שניתן הוא, שרצוי להרכיב צוות מקצועי מצומצם שיבחן נושאים לתיקון חוק האימוץ לאור הניסיון, הביקורת והמידע שכבר נצבר. כן הוחלט כי בכל הנושאים בעלי ההיבטים הדתיים יוזמנו לוועדה רבנים ואנשי דת מן הדתות האחרות.
       
       3. ההיבטים הדתיים-ההלכתיים, וכמובן גם של דתות אחרות, בתחום האימוץ הם חשובים ביותר, ובכוונתי להבטיח שהיבטים אלה יזכו למלוא תשומת הלב.
        
       לסיכום, לדעתי אכן ראוי לצרף רב, ואעשה מאמצים נוספים לשבצו. 
       
היו"ר ראובן ריבלין:
       
       תודה רבה. שאלה נוספת לחבר הכנסת יהלום - בבקשה, אדוני. 
       
שאול יהלום (מפד"ל):
       
       אדוני סגן שר הרווחה, בהעריכי את פעילותו והשקפת עולמו, אני חושב שהסיכום אינו מספק. אני חושב שזה צריך להיות תנאי לעבודתך המשותפת עם ראש הממשלה. אתה השר הממונה, אף שאתה משמש כסגן שר. אני חושב שזה צריך להיות תנאי להמשך. 
       
       מדובר פה בנושאים בעלי השלכות דתיות רבות. לא יכול להיות שיסתפקו בצוות מקצועי, כאשר אין בוועדה רב שיאיר את עיני הוועדה בכל הנושאים הקשורים בנושא כה מורכב גם מבחינה דתית. 
       
סגן שר הרווחה אברהם רביץ:
       
       חבר הכנסת יהלום, ראשית כול, אני רוצה לומר לך שיש לי המון תנאים שהייתי רוצה להציב בפני הממשלה ולומר לה, שאם לא תקיים את התנאי שלי, אעזוב את התפקיד. זאת המשמעות של תנאי.  
       
שאול יהלום (מפד"ל):
       
       לא הצעתי שתעזוב. 
       
סגן שר הרווחה אברהם רביץ:
       
       מכיוון שאינני עובד כיום עם אקדח אל הרקה מול הממשלה, אני גם אומר שדברים רבים שנעשים, גם בתחום של המשרד שלי, אינם נעשים לפי תפיסת עולמי, אבל אני מנסה לעשות כל מה שביכולתי, ולכן גם אמרתי שנכון לעכשיו, ההיבטים הדתיים וההלכתיים - שיש לי טיפה ידע בהם - הם חשובים בתחום האימוץ, ובכוונתי להבטיח שהיבטים אלה יזכו למלוא תשומת הלב. מובן שיהיה הרבה יותר נוח אם ישב באופן קבוע איש דת בוועדה החשובה הזאת. משום כך גם אעשה מאמצים שישובץ שם איש דת. 
       
       אני רוצה לומר לך נימוק אחד. פעמים רבות יש חילוקי דעות קשים מאוד עם המשפחות. לפי עניות דעתי, אם ישב איש דת בוועדה הזאת, גם אלה שדואגים לאימוץ ירוויחו הרבה, כי בלא מעט מקרים דווקא אנשי דת ימליצו למשפחה לקבל את האימוץ כפתרון הוגן, נכון וראוי לילד. 
       
שאול יהלום (מפד"ל):
       
       - - -
       
2999. הטיפול בילדים עם פיגור שכלי
       
חברת הכנסת אראלה גולן שאלה את שר הרווחה
       ביום כ"ג באייר התשס"ה (1 ביוני 2005):
       
       לאחרונה פונים אלי הורים רבים לילדים עם פיגור שכלי ומתלוננים על העדר סיוע כספי בהוצאות הגבוהות הכרוכות בהחזקת ילדיהם.
       
       רצוני לשאול:
       
       1. כיצד פועל משרדך להפעלת הוסטלים לילדים אלה?
       
       2. כיצד פועל המוסד לביטוח לאומי בנושא?
       
 3. אילו פעולות נוספות נוקט משרדך בנושא?


סגן שר הרווחה אברהם רביץ:
       
       חברת הכנסת אריאלה גולן - - - 
       
היו"ר ראובן ריבלין:
       
       אראלה. 
       
סגן שר הרווחה אברהם רביץ:
       
       כי יש איזו יו"ד. זה סתם, לתפארת המליצה?
       
היו"ר ראובן ריבלין:
       
       לא, היו"ד היא טעות של הבחור הזעצער. זה קוצו של יו"ד שלא היה מקום לשים אותו. 
       
סגן שר הרווחה אברהם רביץ:
       
       1. משרד הרווחה מכסה את רוב עלות ההחזקה של אנשים עם פיגור שכלי, ילדים ומבוגרים, המטופלים בכל מסגרות השירות: הוסטלים, דיור מוגן, פנימיות ומסגרות יום, מסגרות תעסוקה, מועדונים ועוד. על-פי התקנות לחוק הסעד (טיפול באדם המפגר), הורים משתתפים בהוצאות החזקת הילד במסגרות אלה על-פי מבחני הכנסה.
       
       2. המוסד לביטוח לאומי מסייע לילדים הסובלים מפיגור שכלי על-ידי מתן גמלת ילד נכה, על-פי כללים הקבועים בתקנות לחוק. נכון הוא שלא כל הילדים עם פיגור שכלי זכאים לגמלה זו. על-פי התקנות זכאים לגמלה, לדוגמה, ילדים עם תסמונת דאון, ילדים עד גיל שלוש עם עיכוב התפתחותי חמור, ילדים הזקוקים לסיוע של אדם אחר בביצוע פעולות יומיומיות במידה החורגת באופן משמעותי בהשוואה לבני גילם, וכן ילדים החייבים בהשגחה צמודה אשר בלעדיה הם יסכנו את עצמם או את זולתם.
       
       בעניין זה, ועדה ציבורית מקצועית, בראשות פרופסור אור-נוי, המליצה להרחיב את כללי הזכאות כדי לענות באופן הדרגתי על צורכיהן של קבוצות ילדים נוספות הסובלות מפיגור שכלי. לצערנו, ניסיונות חוזרים ונשנים למימוש המלצות ועדת אור-נוי לא צלחו בשל העלויות הכספיות הכרוכות בכך. היה מדובר על 4,000 ילד. הרחבת הזכאות עוד ל-4,000 ילדים עלותה כ-110 מיליון שקל לשנה. 
       
       בהגיע ילד עם פיגור שכלי לגיל 18 הוא זכאי לקצבת נכות מן המוסד לביטוח לאומי. נוסף על קצבה זו, שירותי הרווחה מספקים שורה רחבה של שירותים לילדים נכים בקהילה וכן לנכים בוגרים בתחום השילוב בתעסוקה ובפעילויות תרבות ופנאי.
       
       רק לאחרונה אושרו המלצות ועדת השופט לרון, העוסקות בקידום צורכיהם של נכים בתעסוקה ובקידום הנגישות וההשתלבות בחברה, ובנכות יש גם קשר לפיגור שכלי. 
       
       אין ספק שהמענים לילדים עם פיגור שכלי אינם שלמים, אך התשתית הבסיסית לעזרה להורים קיימת ויש לעשות עוד לחיזוקה. עד כאן.
       
היו"ר ראובן ריבלין:
       
       תודה רבה. חברת הכנסת גולן, שאלה נוספת, בבקשה.
       
אראלה גולן (שינוי):
       
       אדוני היושב-ראש, חברי הכנסת, אני מציעה לכבודו ולשאר חברי הכנסת שיבקרו בפרויקט "עלה", ויראו כמה ילדים זקוקים וכמה הכסף הזה הוא כסף קטן ביחס למה שהם צריכים. כל אחד צריך יותר ממטפלת אחת. אני גם שמחה להגיד לכם, שסיעת שינוי לקחה על עצמה לתמוך בפרויקט "עלי נגב", ואני מקווה שיהיו עוד אנשים שיתגייסו בכסף או בצורה אחרת לעזור לפרויקטים דומים.
       
היו"ר ראובן ריבלין:
       
       שאלתך לשר? אין לך שאלה.
       
אראלה גולן (שינוי):
       
       זו רק היתה הצהרה. אני רוצה שהשר יעזור לכולנו לתמוך. כוונתי שהשר יעזור בתקצוב אותם ילדים נכים.
       
היו"ר ראובן ריבלין:
       
       זה ברור. על זה הוא השיב.
       
סגן שר הרווחה אברהם רביץ:
       
       במסגרת העזרה שלנו לילדים נכים קורה, בכל הנוגע לצרכים מיוחדים מאוד, שאנחנו מסייעים בשני מטפלים לילד, מסביב לשעון. אשר לתרומת שינוי, אני לא יודע איך קוראים לדבר הזה, תרומה או החזר חוב, "והשיב" - יש פסוק על זה, איפה בריזון? הוא יודע פסוקים. 
       
       אני מאוד מקווה שלא ניאלץ להגיע לדרכים עקומות כאלה ושהממשלה בעצמה תיתן, מתוך הבנה והסתכלות כללית על צורכי החברה כולה, גם לצרכים אלה.
       
היו"ר ראובן ריבלין:
       
       זה צריך להיות בראש סדר העדיפויות של הממשלה, אבל טוב עושה החברה שהיא מטפלת, שכן חברה שלא דואגת לחסרי הישע שבה לא ראויה להיקרא חברה.
       
        אני מאוד מודה לשר, ואני מבקש ממנו להשיב על שאילתא רגילה של חבר הכנסת דניאל בנלולו, שאילתא מס' 3042. חבר הכנסת אינו נוכח, ולכן התשובה על השאילתא שלו בעניין מחסור במכסות להשמה חוץ-ביתית תועבר לפרוטוקול.
       
3042. מחסור במכסות להשמה חוץ-ביתית לנכים
       
חבר הכנסת דניאל בנלולו שאל את שר הרווחה
       ביום א' בסיוון התשס"ה (8 ביוני 2005):
       
       השמה חוץ-ביתית היא פתרון דיורי-חברתי לנכים המקבלים דיור קבע במעונות. במעונות יש להם חיי חברה פעילים, יציאה לקניונים ועוד. בשל חוסר במכסות להשמה חוץ-ביתית, נכים רבים מבלים את זמנם לבד וללא שום פעילות חברתית.
       
       רצוני לשאול:
       
       1. לפי אילו קריטריונים נקבעות המכסות להשמה חוץ-ביתית לנכים, והאם יגדל מספרן?
       
       2. מה הם הקריטריונים לזכאות למכסות אלו?

תשובת סגן שר הרווחה אברהם רביץ:
(לא נקראה, נמסרה לפרוטוקול)
       
       אציין תחילה, כי מדיניות משרד הרווחה היא לפתח מענים איכותיים לנכים בקהילה, ולאו דווקא להרחיב שירותים במסגרות מוסדיות כתחליף לסביבה הטבעית והמשפחתית. הסידור החוץ-ביתי ניתן רק לאדם הנכה אשר עבורו לא ניתן ליצור שירות טפולי-שיקומי בביתו ובקהילתו.
       
       1. לגבי אנשים שאובחנו על-ידי ועדת אבחון כסובלים מפיגור שכלי - לפי חוק הסעד (טיפול באדם המפגר), כל נכה עם פיגור שכלי מקבל סידור חוץ-ביתי או קהילתי בתוך פרק זמן סביר. לגבי אנשים בעלי נכות פיזית אחרת - המכסות לסידורים חוץ-ביתיים הן מוגבלות. משרד האוצר מתקצב מדי שנה תוספת של 75 מכסות - השקולות לכ-150 סידורים בפריסה שנתית. בתחום זה קיימים כיום כ-300 נכים הממתינים לסידור חוץ-ביתי, אך בהעדר מכסות, שירותי הרווחה מסייעים להם בסידורים בקהילה אשר אינם עונים על מלוא צורכיהם. היקף המכסות לבעלי הנכות הפיזית אינו מבוסס על קריטריונים מוגדרים.
       
        2. הקריטריונים של זכאות לסידור חוץ-ביתי לנכים מוגדרים בהוראות התע"ס – תקנון עבודה סוציאלית - המגובשות על-ידי המשרד ומופצות לכל שירותי הרווחה ברשויות המקומיות בישראל. לדוגמה, הקריטריונים להשמה של בעל נכות פיזית במסגרת חוץ-ביתית הם: המחלקה לשירותים חברתיים עשתה ניסיונות לספק לנכה שירותי טיפול ושיקום בביתו ובקהילתו, אך נמצא שהמענה אינו עונה על צורכי האדם; הנכה מוגבל בניידות, גילו בין 18 ל-64, עם 60% נכות רפואית לפחות, אשר הוצאתו למסגרת חוץ-ביתית נשקלה היטב על-ידי גורמים מקצועיים ונמצאה חיונית; מצבו התפקודי של הנכה, הנבחן על-פי קריטריונים מוגדרים, מאפשר את החזקתו במעון.
       
היו"ר ראובן ריבלין:
       
       כבוד השר ישיב על שאילתא מס' 3089 של חבר הכנסת אורי אריאל: קביעת אחוזי נכות לנער עם תסמונת דאון.

3089. קביעת אחוזי נכות לנער עם תסמונת דאון
       
חבר הכנסת אורי אריאל שאל את שר הרווחה
       ביום ח' בסיוון התשס"ה (15 ביוני 2005):
       
       
       אב לנער עם תסמונת דאון הסובל מבעיית הרטבה קשה ביום ובלילה טוען כי ועדה של הביטוח הלאומי הפחיתה את שיעור הנכות של בנו ל-70%, על אף נתונים מפורשים מבית-החולים "קפלן" כי הוא סובל מאי-ספיקת כליות, דבר המקנה לו 100% נכות.
       
       רצוני לשאול:
       
       1. האם נכון הדבר? 
       
       2. אם כן - מדוע אין קובעים לנער נכות של 100%, בהתאם לנתוני בית-החולים?
       
סגן שר הרווחה אברהם רביץ:
       
       אדוני היושב-ראש, תשובה לחבר הכנסת אורי אריאל:  
       
       1-2. המוסד לביטוח לאומי קובע לילדים את שיעורי הגמלה ולא אחוזי נכות רפואית. ילד המקבל טיפול קבוע בדיאליזה זכאי לגמלת ילד נכה בשיעור מלא. בכלל, כל אדם שמקבל טיפול בדיאליזה נחשב על-פי חוק לנכה של 100%. 
       
       על-פי המידע שבידי הביטוח הלאומי, הנער שאליו מתייחסת השאילתא אינו מקבל טיפול בדיאליזה. הוא אומנם חולה כליות, אבל בשלבים השונים של מחלת כליות לא מייד נכנסים לקטגוריה של דיאליזה. יש כאלה שמושכים שנים רבות בלי דיאליזה, עם טיפול אחר, ולכן אינם נמצאים בהגדרה של נכה 100%, ולכן הם גם לא זכאים על-פי חוק לגמלה מלאה.
       
       השינוי בשיעור הגמלה מותאם לרמת תפקודו של הנער. במקרה ספציפי זה, רופא מוסמך וכן הוועדה לעררים קבעו, כי הנער אינו תלוי לחלוטין בעזרת הזולת וכי הוא נזקק לעזרה רק בחלק מפעולות היום-יום. עיינתי קצת בבעיות שיש לנער, ואכן, יש לו בעיות קשות, אבל מה לעשות? המערכת, כשהיא מסווגת ושוקלת, היא עובדת אפילו בעניין הזה לפי קריטריונים. לפיכך, רמת התפקוד של הנער או תסמונת הדאון מזכות את הנער בגמלה המגיעה לשיעור של 70% לאחר גיל 14.
       
       אני בכל זאת מציע לך, חבר הכנסת אורי אריאל, אם אתה רואה שיש כאן משהו באמת חריג, וזה לא משנה אם יש לו הבעיה הזאת או לא - הרי כל אדם הוא אדם לעצמו - ולפי דעתך הגיע למצב שנראה לך שצריכים לשבור את הכללים כאן, אולי תפנה באופן אישי במכתב מפורט יותר, ואני אביא זאת לדיון נוסף בוועדה הרלוונטית.
       
היו"ר ראובן ריבלין:
       
       שאלה נוספת לחבר הכנסת אורי אריאל.
       
אורי אריאל (האיחוד הלאומי - ישראל ביתנו):
       
       תודה, אדוני סגן השר. התשובה כה ממצה, גם ההצעה בסוף, שאין לי שאלה נוספת. אני אפעל לפי הצעת סגן השר, ואני בטוח, מראש, שתעשה ככל יכולתך. תודה.
       
היו"ר ראובן ריבלין:
       
       אני מודה לחבר הכנסת אריאל. כבוד השר ישיב על שאילתא מס' 3150, של חבר הכנסת אליעזר זנדברג, בנושא: העברת מידע חסוי על-ידי פקידת סעד. בבקשה, אדוני.
       
3150. העברת מידע חסוי על-ידי פקידת סעד

חבר הכנסת אליעזר זנדברג שאל את שר הרווחה
       ביום כ"ב בסיוון התשס"ה (29 ביוני 2005):
       
       ב-14 ביוני 2005, בתשובת סגן השר על שאילתא ישירה מס' 1097 שהגשתי בנושא: חשש להעברת מידע חסוי על-ידי פקידת סעד, נאמר כי "המסקנה מן הבדיקה היתה כי לא היה מקום להעברת המידע".
       
       רצוני לשאול:
       
       1. האם ננקטו בעקבות ממצאי הבדיקה צעדים נגד פקידת הסעד? 
       
       2. האם פורסם דבר הבדיקה בין אנשי הרווחה, כדי למנוע הישנות מקרים כגון אלה?
       
סגן שר הרווחה אברהם רביץ:

       ראשית צריך לציין, אדוני היושב-ראש, חבר הכנסת זנדברג, את השאילתא שלך קיבלתי בכתב ומזמן עניתי עליה. אני לא יודע למה הביאו אותך לבזבז עוד שאילתא על אותו נושא בדיוק, אבל את זה תבהיר בשאלה הנוספת.
       
       1. בעקבות הטעות של פקידת הסעד, יזמה פקידת הסעד המחוזית שיחת בירור במגמה לבדוק את הרקע והסיבות לטעות. בדיקה זו העלתה, כי פקידת הסעד פעלה בתום-לב ותוך תפקוד בתנאי עומס. פקידת הסעד המחוזית לסדרי דין שיגרה לפקידת הסעד הערה בכתב - אתה יודע שאצל עובד מדינה, הערה בכתב יש לה משמעות - ואף העבירה לה בכתב הנחיית רענון של כללי החוק  ונוהלי הפעולה הקשורים להקפדה על סודיות.
       
       2. דבר הבדיקה לא פורסם לידיעת פקידי הסעד אחרים, מאחר שכאמור מקור העניין בטעות.	עם זאת, אירועים מסוג זה משמשים את פקידי הסעד המחוזיים והארציים במפגשי הדרכה ובמפגשי עבודה מקצועיים שבהם דנים בסוגיות של סודיות ואתיקה מקצועית. זאת אומרת, גם הנושא הזה יילמד על-ידי פקידי הסעד.

היו"ר ראובן ריבלין:
       
       בבקשה, חבר הכנסת זנדברג, שאלה נוספת. 
       
אליעזר זנדברג (שינוי):
       
       ראשית אני רוצה להודות לסגן השר על התשובה המפורטת והממצה. 
       
היו"ר ראובן ריבלין:
       
       למה אדוני קורא לסגן השר רביץ "סגן השר"? אני לא יודע שיש מישהו מעליו במשרד הזה, אז לפחות כשהוא נמצא פה הוא שר לכל דבר. 
       
סגן שר הרווחה אברהם רביץ:
       
       תודה רבה, אדוני היושב-ראש. 
       
היו"ר ראובן ריבלין:
       
       הלוואי שהרבה שרים היו שרים כמו השר רביץ. 
       
סגן שר הרווחה אברהם רביץ:
       
       החברים שלי אוהבים אותך, אדוני היושב-ראש. 
       
אליעזר זנדברג (שינוי):
       
       אדוני היושב-ראש, אתה מסבך אותו במקומות אחרים שעה שאתה אומר את זה כאן. 
       
היו"ר ראובן ריבלין:
       
       לחבר הכנסת פרוש הייתי אומר "סגן שר", ובשבילי הוא כל הזמן שר. 
       
אליעזר זנדברג (שינוי):
       
       אדוני סגן השר/השר, התשובה שהגיעה אלי בכתב, על השאילתא הראשונה, שבעקבותיה פניתי כאן היום, באמת אישרה את המעשה שנעשה, קרי העברת מידע חסוי. הסיבה שנזדעקתי וביקשתי להפנות את תשומת לבך, באמצעות השאילתא, היא שמידע חסוי שעובר מפקיד סעד בנושא כל כך רגיש, כמו החלטה אצל מי יהיה הילד וכמה שעות הוא יראה את מי מבין הוריו - הדבר משול להעברת מידע על-ידי עורך-הדין של החשוד לידי התביעה, ודברים דומים. לכן אסור שזה יהיה מוגבל לתחום שבין אותה פקידה לרשות, אלא צריך לבוא ולהסביר ולשנן לאותם פקידי סעד, שהם עוסקים בדיני נפשות וחורצים גורלות של ילדים קטנים ושל משפחות שלמות. 
       
       הנקודה היא, שלפחות על-פי המידע שיש בידי, מייד לאחר "הטעות", כפי שהיא נעשתה, גם יזמה אותה פקידת סעד מהלכים נוספים, שבצורה כזאת או אחרת כן השפיעו על החלטת בית-המשפט באופן שעולה בקנה אחד עם "הטעות". מכאן שתרשה לי, מהבמה הזאת, מכיוון שאיננו מזכירים שמות, לפקפק בכנות עניין הטעות. מכאן גם החשיבות שבשינון הדברים פעם אחר פעם לאותם פקידי סעד: אסור לכם, אתם חייבים להיות זהירים ביותר, אתם עוסקים בדיני נפשות. מי שיחטא, ייענש. 
       
סגן שר הרווחה אברהם רביץ:
       
       אדוני חבר הכנסת, אני רוצה בסופו של דבר לשבח אותך על כך שכן העלית את העניין. מכיוון שהעלית אותו, ואני השיבותי לך דבר מעל במת הכנסת, אני חושב שזה יסייע כדי שההקפדה היתירה על שמירת הסודיות תחלחל לפקידי הסעד, שאצלם הדבר חשוב עד מאוד, כי עוסקים שם בדברים רגישים ביותר, ובכלל לעובדי מדינה, שידעו לשמור על סודיות וידעו לפרסם כאשר כן צריך. תודה רבה. 
       
היו"ר ראובן ריבלין:
       
       אני מאוד מודה לכבוד – איך אתה רוצה שאני אקרא לך?
       
סגן שר הרווחה אברהם רביץ:
       
       מה שבא לך. 
       
היו"ר ראובן ריבלין:
       
       כבוד שר הרווחה, חבר הכנסת וסגן השר רביץ, שהוא שר לכל דבר. הרבה אנשים היו רוצים שיהיו להם סמכויות כמו שלו יש תחת שר שאינו שר, כי אתה השר היחיד. העיקר שתמשיך לעסוק בצורכי ציבור באמונה, ובאמת תדאג לכל אותם חסרי ישע שהמשרד שלך מופקד עליהם, ותלחץ על הממשלה. נעזור לך. 
       

ההסכם המתגבש בין ישראל למצרים להצבת 
כוחות מצריים סמוך לציר פילדלפי ברפיח
[לפי סעיף 86(א) לתקנון הכנסת.]
       
היו"ר ראובן ריבלין:
       
       רבותי חברי הכנסת, אדוני סגן שר הביטחון – הלוואי שגם לך כבר אוכל לקרוא "שר" – על סדר-היום נושא ציר פילדלפי והשאלה המשפטית, המשטרית, ואפילו החוקתית, אם לא ראוי, ואולי אף חובה, להביא כל שינוי בהסכם השלום בין ישראל למצרים, אשר אושר כזכור בכנסת, לאישורה המחודש של הכנסת. 
       
       ועדת החוץ והביטחון קיימה דיונים בסוגיה, ואף בלשכתי התקיימו כמה דיונים בהשתתפות מומחים למשפט בין-לאומי פומבי, ובראשם פרופסור יפה זילברשץ, ואני מבקש להודות לה שוב על הסיוע ועל הייעוץ שהיא הגישה. אני מבקש בהזדמנות זאת להודות גם ליועצת המשפטית המעולה של ועדת החוץ והביטחון, עורכת-הדין מירי פרנקל-שור, על חוות הדעת המנומקת שהכינה בנושא. 
       
       חברי הכנסת, הנושא שלפנינו הוא דוגמה מובהקת ליחסים העדינים שבין הכנסת לרשויות האחרות, ובמקרה זה הממשלה, ולצורך המהותי של הכנסת בייעוץ משפטי עצמאי מן המעלה הראשונה; ייעוץ משפטי שמסוגל לעמוד ללא מורא, ללא תחושת נחיתות, כשווה מול שווים, מול סמכויות משפטיות של רשויות אחרות, ואם צריך גם מול היועץ המשפטי לממשלה. 
       
       כפי שנמסר, ואולי מסר טעות, היועץ המשפטי לממשלה החליט בימים האחרונים כי אין צורך להביא את העניין בפני הכנסת, ובטוחני כי טעמיו ונימוקיו המשפטיים עמו. הנחייתו, כמובן, איננה מחייבת את הכנסת, אם כי אסור לשכוח, כי ייתכן שהחלטת הכנסת איננה מחייבת במקרה הזה, מבחינת הדין הבין-לאומי הפומבי, את הממשלה. הדבר טעון עיון רב וראוי להתייחסות ולהסדרה מפורשת גם בהצעת החוקה שעליה שוקד יושב-ראש ועדת החוקה, חוק ומשפט, ההולכת ונכתבת. 
       
       מכל מקום, בין שהדין הפורמלי הוא כך ובין שאחרת, בטוחני כי דברה של הכנסת בעניין שינויו של הסכם שלום שאושר על-ידה איננו טפל או שולי בעיני הצד שכנגד, המבקש להכניס שינויים בהסכם השלום. מכאן הצורך והחובה לקיים את הדיון. 
       
       רבותי חברי הכנסת, הנשיאות החליטה לקיים דיון לפי סעיף 86, לאור בקשתו של חבר הכנסת מיכאל איתן, בשם מציעי ההצעות מכל הסיעות, שסך כל חבריהן למעלה מ-61, הרבה למעלה מ-61 חברי הכנסת. התכוונו לקיים את הדיון היום, ואכן כך נעשה, וגם לקבל החלטות על-פי הצעת הסיעות, בהתאם לאמור בסעיף 86. עם זאת, ביקש ממני יושב-ראש הקואליציה, אשר בא בדברים עם הממשלה, לדחות את ההחלטות למועד אחר, וגם את תשובת הממשלה, אף שהממשלה תשתתף בדיון גם היום, כדי לאפשר לסיעות להתייעץ, ומתוך הנחה שאכן אנחנו חלילה עלולים לעמוד בפני עובדה, שהממשלה חייבה אותנו בחתימה על הסכם עם מדינה שתראה את החתימה כמחייבת, גם אם הממשלה תיפול בגין חתימתה על הסכם זה. זה החוק הבין-לאומי, ולכן ביקשנו מהממשלה, בטרם החלטה, שתבוא אלינו. 
       
       הנושא הזה אינו דן לגופו של עניין, האם יש להעמיד חיילים או אין להעמיד חיילים; האם יש לאפשר למצרים לבוא ולעמוד כחיץ בינם לבין עצמם על הגבול העתיד להיות בין עזה לבין מצרים. השאלה איננה שאלה מהותית בשלב זה, אלא שאלה פרוצדורלית שיורדת למהות, מה סמכותה של הכנסת. כמובן הכנסת תסכים לא לקבל החלטה היום, אחרי שנשמע את דבריו של יושב-ראש הקואליציה. בבקשה, נא להודיע את הודעתך. 
       
גדעון סער (הליכוד):
       
       אדוני היושב-ראש, תודה על רשות הדיבור. אני מבקש להודיע לפרוטוקול, על יסוד שתי שיחות שקיימתי אתמול בבוקר והיום בבוקר עם מזכיר הממשלה, שמזכיר הממשלה הודיע לי שלא ייחתמו הסכמים עד לשבוע הבא, עד לאותו מועד נדחה שבו גם יעלו הצעות לסיכום והחלטות שיתקבלו בסוף הדיון, משני טעמים. יוזם הדיון כאן גם ביקש ליזום – ואני נעתרתי כיושב-ראש סיעה – דיון בסיעת הליכוד, שיתקיים ביום שני הבא. אני מבין שיתקיים דיון בנושא הזה גם עם סיעת העבודה ויכול להיות שגם עם סיעות אחרות. על כן ביקשנו לקיים את הצעות הסיכום לאחר שהסיעות השונות יידרשו לעניין וידונו בו. 
       
       ביקשנו ממזכיר הממשלה, ואני יודע שהוא שוחח על כך עם ראש הממשלה ועם שר הביטחון וחזר אלי עם תשובה מוסמכת, שעד לאותו מועד לא ייחתמו הסכמים מחייבים בסוגיה הזאת. 
       
היו"ר ראובן ריבלין:
       
       תודה רבה. זאת אומרת, אנחנו מבינים שאם נחכה עד יום שני, שאדוני יסיים, הממשלה לא תקבל החלטה ולא תחתום על הסכם שיחייב את מדינת ישראל. 
       
גדעון סער (הליכוד):
       
       כך נאמר לי פעמיים, אתמול בבוקר והיום בבוקר, מפי מזכיר הממשלה, שדבריו תמיד אמינים ומהימנים. 
       
היו"ר ראובן ריבלין:
       
       תודה רבה. חבר הכנסת טל, מה אדוני רצה לומר? יש לנו פה הודעה מפורשת מהממשלה. 
       
דוד טל (נוי):
       
       זה בסדר, אדוני היושב-ראש, אבל אני חושב שעם כל הכבוד לסיעה הגדולה, סיעת הליכוד, ולסיעה קטנה יותר, סיעת העבודה, אני לא צריך להתנהל כפי דרכן שלהן. 
       
היו"ר ראובן ריבלין:
       
       אם אתה שם לב, סיעת הליכוד היא בת 40 חברים וסיעת העבודה היא בת 21 חברים. יחד 61. 
       
דוד טל (נוי):
       
       אדוני, אני רוצה לומר, שאני לא מוצא טעם בדבר שכרגע, אם כך, נדון בדבר, ורק לאחר מכן יתקיים דיון בסיעת הליכוד ובסיעת העבודה. אין טעם בדבר. אני מניח שקודם היה צריך להתקיים דיון בסיעת הליכוד, ולאחר מכן במליאה.
       
היו"ר ראובן ריבלין:
       
       הבנתי אותך. אני מאוד מודה לך על הערתך. עם זאת, אני רואה טעם רב.
       
גדעון סער (הליכוד):
       
       - - -
       
היו"ר ראובן ריבלין:
       
       בשביל מה? בבית-המשפט אומרים: אין צורך להשיב. בשביל מה? אינני מתכוון לשנות את דעתי.
       
גדעון סער (הליכוד):
       
       אדוני היושב-ראש, ברשותך, אני רק רוצה לומר לחבר הכנסת דוד טל: מאחר שהדיון נקבע בנשיאות מהיום למחר, ודיון מהסוג הזה לפי סעיף 86 מסתיים בהודעות מטעם הסיעות - -
       
היו"ר ראובן ריבלין:
       
       נכון.
       
גדעון סער (הליכוד):
       
       - - ההיגיון של הדברים אומר שהסיעות יידרשו לפני שהן יסכמו.
       
היו"ר ראובן ריבלין:
       
       חבר הכנסת טל יכול לקבל בסיעתו החלטות הרבה יותר מהר.
       
דוד טל (נוי):
       
       אפילו פה-אחד.

היו"ר ראובן ריבלין:
       
       דרך אגב, אינני יודע מה הולך בתע"ל. מה המצב? האם אתה צריך להתייעץ עם חד"ש?
       
קריאה:
       
       - - -
       
היו"ר ראובן ריבלין:
       
       בסדר. על כל פנים, האם חבר הכנסת דוד לוי ביקש לומר משהו? בבקשה. בינתיים, חבר הכנסת איתן, עלה לדוכן להיות ראשון הדוברים.
       
דוד לוי (הליכוד):
       
       אדוני היושב-ראש, הודעת בזה הרגע כי נאמר לך בוודאי וזו הודעה מוסמכת, כי היועץ המשפטי לממשלה הכריע בסוגיה הזאת, שאין להביא את ההסכם המתגבש או המגובש לאישור הכנסת. אנחנו רק אתמול בדיוננו בוועדת החוץ והביטחון שאלנו אם היועץ המשפטי הכריע, ונאמר לנו מפורשות שטרם הכריע.
       
היו"ר ראובן ריבלין:
       
       נכון.
       
דוד לוי (הליכוד):
       
       לכן, צריך לבדוק את העניין הזה.
       
היו"ר ראובן ריבלין:
       
       חבר הכנסת דוד לוי, בדקתי. אני מוכרח לומר, שאני שאלתי את היועץ המשפטי היום, בהזדמנות שהייתי בישיבה משותפת של ועדת החוץ והביטחון עם ועדת החוקה, והוא לא אמר שהוא לא קיבל הכרעה. הוא אמר לי שהוא עדיין לא הביא אותה לממשלה. אני מוכרח לומר, שהוא אישש את הדברים שאמר יושב-ראש הקואליציה, חבר הכנסת גדעון סער. כלומר, אין סכנה שהממשלה תקבל החלטה, אבל לא ברור לי - - -
       
דוד לוי (הליכוד):
       
       לא. לא לזה אני מתכוון. שאלתי היא אם המידע שנמסר לוועדת החוץ והביטחון אכן היה אמין או לא.
       
היו"ר ראובן ריבלין:
       
       שאלתך במקומה. אסכים לשאילתא בעל-פה לעניין זה.
       
       סגן השר בוים, האם אדוני שמע את שאלת חבר הכנסת דוד לוי?
       
מיכאל איתן (הליכוד):
       
       הוא בוועדת החוץ והביטחון? הוא יודע להשיב על זה? הוא יודע אם היועץ המשפטי מסר מידע - - -?
       
היו"ר ראובן ריבלין:
       
       הוא מייצג את הממשלה פה.
       
מיכאל איתן (הליכוד):
       
       הוא בקושי יודע - - - שר הביטחון. - - -
       
היו"ר ראובן ריבלין:
       
       חבר הכנסת מיכאל איתן, אני מה"מתנגדים". אני לא עוסק בקבלה, אף שהיו "מתנגדים" שעסקו בקבלה. אינני חכם בחוכמת הקבלה. לכן, אני לא יכול. יש לי נציג הממשלה, ואני שואל אותו. חבר הכנסת דוד לוי שאל שאלה לפרוטוקול, והיא נשארת שם.
       
       חבר הכנסת טל, אני חושב שאדוני הבין: בהחלט, אם מהיום למחר הוגשה בקשה גם על-ידי הממשלה וגם על-ידי שתי הסיעות הגדולות שכוללות למעלה ממחצית חברי הכנסת, מן הראוי שלא נחטוף החלטה, חלילה. מה עוד, שאנחנו בהחלט חושבים שהנושא הוא כרגע דיוני - - -
       
דוד טל (נוי):
       
       אדוני, הצעתי לדחות את הדיון הזה.

היו"ר ראובן ריבלין:
       
       לא. לא. אני חושב שהכנסת צריכה להביע את עמדתה בנושא חשוב זה - -
       
דוד טל (נוי):
       
       בשבוע הבא.
       
היו"ר ראובן ריבלין:
       
       - - שכן לא אמרו לי שלא נתקבלה החלטה. אמרו לי שהממשלה לא תחתום.
       
       אני מזמין את חבר הכנסת מיכאל איתן לעלות ולהיות ראשון הדוברים. אני לא מגביל אותו בזמן, ובלבד שהוא יגמור תוך עשר דקות.
       

מסמכים שהונחו על שולחן הכנסת
       
היו"ר ראובן ריבלין:
       
       רבותי חברי הכנסת, הודעה למזכיר הכנסת. בבקשה.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו על שולחן הכנסת – 
       
       לקריאה ראשונה, מטעם הממשלה: הצעת חוק הפטנטים (תיקון מס' 7) (הארכת תוקפו של פטנט בסיסי), התשס"ה-2005.  
       
       לקריאה שנייה ולקריאה שלישית: הצעת חוק להנצחת זכרו של רחבעם זאבי, התשס"ה-2005, שהועברה מוועדת החינוך, התרבות והספורט.  
       
       וכן מסקנות הוועדה לקידום מעמד האשה בעקבות דיון מהיר בנושא: הפלות בעקבות היריון לא רצוי. תודה רבה.
       
היו"ר ראובן ריבלין:
       
       תודה רבה.

       
ההסכם המתגבש בין ישראל למצרים להצבת 
כוחות מצריים סמוך לציר פילדלפי ברפיח

היו"ר ראובן ריבלין:
       
       אני מודיע שחבר הכנסת יאיר פרץ התחלף עם חבר הכנסת יוסי שריד, ולכן אחרי חבר הכנסת מיכאל איתן יהיה חבר הכנסת שריד. אתה תענה לשניהם, או אחרי חבר הכנסת איתן?
       
סגן שר הביטחון זאב בוים:
       
       אחרי חבר הכנסת איתן.
       
היו"ר ראובן ריבלין:
       
       בסדר. אני מציע שאולי אדוני ישמע שניים, כי יכול להיות שתהיה ורסיה אחרת. אני מציע לאדוני לשמוע שניים וזהו.
       
סגן שר הביטחון זאב בוים:
       
       אין לי זמן.
       
היו"ר ראובן ריבלין:
       
       אין לך זמן? מתי שאדוני רוצה - יתערב.
       
       חבר הכנסת מיכאל איתן, בבקשה. אני מודה לך גם על היוזמה שלך. תודה רבה.
       
מיכאל איתן (הליכוד):
       
       אדוני היושב-ראש, כנסת נכבדה, בתאריך 21 במרס 1979 אישרה הכנסת את הסכם השלום בין ישראל למצרים. בהסכם השלום הזה היה גם נספח, שבו נדונה השאלה מה יהיה המשטר באזור C. מאותם אזורי סיני, אזור C זה האזור הקרוב ביותר לקו אל-עריש--עקבה, שזה היה הגבול הבין-לאומי בין ישראל למצרים לפני 1967.
       
היו"ר ראובן ריבלין:
       
       זה סייקס-פיקו.
       
מיכאל איתן (הליכוד):
       
       זה לא סייקס-פיקו. אני אומר לך את זה מידיעה אישית לגבי הגבול הזה: היו סכסוכי גבול בין טורקיה לבריטניה - - -
       
סגן שר הביטחון זאב בוים:
       
       ב-1906.
       
מיכאל איתן (הליכוד):
       
       בסכסוכי הגבול הטורקים כל הזמן לחצו לכיוון הרצון להגיע יותר ויותר קרוב לתעלת סואץ, והבריטים כל הזמן נלחמו להרחיק כמה שאפשר יותר את ההשפעה של הטורקים. לאחר תקריות גבול ב-1906 הצדדים התיישבו ועשו את הקו הזה מאל-עריש עד לעקבה.
       
       רובי - סליחה שאני קורא לך עכשיו כחבר, כי אני מתייחס למשהו משותף לשנינו - מאחר שזה היה ב-1906, המפה שז'בוטינסקי צייר כמפת שלמוּת הארץ, שהוא עשה שנים מספר לאחר מכן, כללה את הקו הזה כגבול הבין-לאומי.
       
רשף חן (שינוי):
       
       למה המשולש הזה - - -
       
מיכאל איתן (הליכוד):
       
       מכאן עוד ועוד דברים שאנחנו יודעים מה הן ההשלכות שלהם.
       
רשף חן (שינוי):
       
       למה המשולש הזה באמצע?
       
היו"ר ראובן ריבלין:
       
       היד רעדה - - -
       
מיכאל איתן (הליכוד):
       
       היו שם איזה קרבות עם פרשים ורדיפות, ואינני זוכר בדיוק את הסיפור, וכך הם קבעו את הגבול.
       
       בכל אופן, נחתם הסכם שלום. בנספח C, נספח שבו מדובר על משטר הכוחות, זה אחד ההישגים הגדולים שלנו בהסכם, דובר על פירוז סיני והגבלת הכוחות הצבאיים, ובאזור הקרוב ביותר לגבול, מטבע הדברים, אזור C, נאמר לגביו במפורש שלא תהיה נוכחות צבאית מצרית. אם אני יכול לציין בצורה מפורשת, הרי שנאמר: "רק כוחות של האומות המאוחדות ומשטרה אזרחית מצרית יוצבו באזור C. המשטרה האזרחית המצרית" - כך נאמר בהסכם - "המצוידת בנשק קל, תבצע תפקידי משטרה רגילים בתוך אזור זה". יש שם עוד פירוט שלא כדאי שניכנס אליו לגבי כוחות האומות המאוחדות וכו'. זה לא רלוונטי לענייננו.
       
       לאחרונה, בהמשך למדיניות הממשלה בנושא תוכנית ההינתקות, עלתה השאלה הפרקטית מה ייעשה בקו הגבול בין מצרים לישות הפלסטינית, לרצועת-עזה. אזור החיץ של ציר פילדלפי ייצר בעיה קשה מאוד, וכנראה מומחים צבאיים אומרים שיש קושי עצום לקיים שם נוכחות צבאית ישראלית, ותיכף נשמע אולי את סגן שר הביטחון שיפרט יותר בהמשך. ממשלת ישראל נכנסה לדיאלוג עם ממשלת מצרים. הדיאלוג טרם הסתיים, ושמחתי לשמוע שיש הבטחה שלא ייחתם שום הסכם בימים הקרובים. על-פי הדיאלוג הזה, המצרים יוכלו להכניס כוחות צבא עם נגמ"שים בצורה שאינה תואמת את מה שנקבע באותו הסכם בין ישראל למצרים, שאושר על-ידי הכנסת.
       
       אנחנו נמצאים כרגע בבעיה אולי משולשת. מצד אחד - מערכת היחסים בין ישראל למצרים. מצד שני - הצורך של ממשלת ישראל למצוא פתרון לבעיה של ציר פילדלפי ולעובדה שבמקום הזה נחצו הקווים והועברו כלי נשק, תחמושת, לתוך רצועת-עזה אל ארגוני מחבלים, ומשם כלי הנשק הללו שימשו את אויבינו על מנת לפגוע בנו. אז זה הצורך הפרקטי לטפל בבעיית הביטחון. מצד שלישי - נוצרה בעיה בין הממשלה לבין הכנסת, ואפרט. 
       
       על-פי ההסכם, כפי שאמרתי כאן, ממשלת ישראל הגיעה בזמנה להסכם עם ממשלת מצרים בדבר הסכם השלום. מנחם בגין, שהיה בקמפ-דייוויד, הגיע לסיכומים, אבל הוא אמר אז: אף שלפי הפרשנות של ממשלת ישראל אין שום חובה שממשלת ישראל, כאשר היא חותמת הסכמים בין-לאומיים, תביא את ההסכמים לאישור הכנסת, אני מודיע לכם שההסכם לא יהיה בתוקף עד אשר הוא יאושר בכנסת, ואני מתכוון, בין שאני מחויב ובין שאינני מחויב, להביאו לאישור הכנסת. כך הוא אמר אז, וכך הוא גם נהג.
       
       אנחנו נמצאים שנים רבות לאחר מכן, כ-30 שנה לאחר מכן, ובינתיים נוצר איזה מנהג חוקתי, כהגדרתו של המלומד שמעון שטרית, שהיה גם חברנו.

יובל שטייניץ (הליכוד):
       
       פרופסור.
       
מיכאל איתן (הליכוד):
       
       פרופסור שמעון שטרית, שהיה גם חבר בבית וגם שר בממשלה, אבל נוסף על כך הוא גם בעל ידע משפטי ופרופסור למשפטים. הוא, במחקר, הצביע על כך שהתפתח במדינת ישראל מנהג חוקתי שיש לו תוקף משפטי, שעל-פיו הסכמים בין-לאומיים, מדיניים, ובמיוחד כאלה הנוגעים ליחסים בין ישראל למדינות ערב ונוגעים ליחסים לשטחים משטחי ארץ-ישראל, יש להביא לכנסת.
       
       מכאן אני מגיע לבעיה שאנחנו צריכים להכריע בגינה: הסכם שהובא לאישור הכנסת, והיום משנים אותו בלי להביא את השינוי לכנסת. כאשר הכנסת קיבלה את הכוח לאשר ואישרה - האם דרג אחר יכול לבוא ולפעול בניגוד להסכם הזה? יש כאן מעין מהלך שעומד בסתירה להכרעת כנסת ישראל, וכנסת ישראל היא הריבון.
       
       ואז אנחנו באים עכשיו לעמדת הממשלה שאומרת: לא. יש כאן באמת שינוי, אבל השינוי הוא קל ערך והוא לא מגיע עד לכדי הצורך שהדבר יובא לאישור מחדש של הכנסת. אני רוצה לומר על כך שני דברים. הדבר הראשון - אינני מקבל שמדובר בשינוי קל ערך. אני מבין את מצוקת הממשלה ואת הצורך שלה לפתור את בעיית ציר פילדלפי, ואינני מוציא מכלל אפשרות שיכול להיות שהפתרון של הממשלה הוא הרע במיעוטו. אין פתרונות קלים בסוגיה הזאת. לאף אחד אין פתרון שייתן לנו, אם ההתנתקות תבוצע, פתרון נקי, טוב ונטול בעיות לבעיה של ציר פילדלפי. גם מה שהממשלה מציעה יש בו בעיות, אבל אני יוצא מנקודת הנחה שלא בהכרח זה הפתרון הגרוע ביותר. 
       
       אז מדוע נזעקתי? נזעקתי משום שאני, כחבר הכנסת, רואה שהולכים למהלך שבעיני יש לו משמעות מעשית לא רק ברמה העקרונית של שינוי החלטה שעברה אישור הכנסת - מהלך שהוא ברמה העניינית מהלך משמעותי מאוד של שינוי הפירוז בגבולות ישראל, הכנסת צבא, כוחות צבא, קרוב לגבולנו. אני אומר, שגם אם נוטלים סיכון כזה, הוא לא יכול להיעשות ללא דיון ציבורי הרבה יותר רחב, ללא בחינת חלופות אחרות, כמו למשל כוח רב-לאומי וכמו למשל הסדרים צבאיים בשטח שיהיו קשים אבל אולי הם עדיפים על פגיעה בעקרון הפירוז. 
       
       אני בטוח שגם הממשלה מודעת לעובדה שהיא נוטלת בפתרון שלה סיכון גדול בעצם העניין של פגיעה בעקרון הפירוז של הגבול שלנו, שזה אחד ההישגים הגדולים שקיבלנו תמורת מחיר עצום של פינוי כל סיני עד גרגר האדמה האחרון.
       
היו"ר ראובן ריבלין:
       
       סיימת את זמנך, אבל הואיל והפריעו לך הרבה אני נותן לך שתי דקות ולא יותר.
       
מיכאל איתן (הליכוד):
       
       מכאן אני מגיע למה שיש לי לומר לחברי הכנסת. אני  חושב שלכנסת - - -
       
יאיר פרץ (ש"ס):
       
       אין מי שיפריע.
       
רשף חן (שינוי):
       
       - - -
       
היו"ר ראובן ריבלין:
       
       רבותי, אתם רוצים שאוסיף לו אחר כך עוד שתי דקות.
       
מל פולישוק-בלוך (שינוי):
       
       ההיפך, תגרע.
       
מיכאל איתן (הליכוד):
       
       לא הפריעו לי, אז אתם רוצים עכשיו להפריע. אני מייד מסיים.
       
       אני פונה לחברי הכנסת ומבקש מהם לא למנוע את הדיון בכנסת. נכון שלכנסת יש אמצעי בקרה. היא יכולה לבקר גם על-ידי שאילתות, הצעות לסדר-היום, וגם מה שאני עושה פה עכשיו זו יוזמה שבאה מהכנסת רק להעלות את הנושא לדיון, אבל אין בסופו של הדיון הזה, גם אם תתקבל החלטה, החלטה מעשית. הכנסת יכולה גם להשתמש בסמכותה ולהביע אי-אמון בממשלה אם היא חושבת שהממשלה עושה דבר רע. אבל לא כל דבר מגיע לאי-אמון. 
       
       כאן אני פונה לחברי הכנסת: יש מקום, בלי קשר לעמדתם לגופו של דבר, שכל אחד יבין שהנושא הזה הוא נושא לא פעוט ערך. הוא נושא בעל משמעות. חובה שהכנסת, שמקדישה זמן לנושאים הרבה יותר פעוטים וחסרי משמעות, תטפל בנושא הזה ברמת העדיפות הראויה לו מבחינת האינטרס הביטחוני של מדינת ישראל והאינטרסים ארוכי הטווח, ותקבל החלטה אשר תקבל - היא תהיה בעקבות מהלך של דיון ואישור העניין במליאת הכנסת. תודה.
       
היו"ר ראובן ריבלין:
       
       תודה רבה לחבר הכנסת מיכאל איתן.
       
       רבותי חברי הכנסת, שתי הודעות: חבר הכנסת יאיר פרץ, לצערי הרב לא היית פה וכבר הודעתי שחבר הכנסת שריד מחליף אותך. אבל, אני כבר הודעתי. קודם סגן השר רוצה.
       
       דבר שני - אני רוצה לברך פעם נוספת את חברי הכנסת, יושבי-ראש הוועדות הנכבדים, חבר הכנסת יובל שטייניץ, יושב-ראש ועדת החוץ והביטחון, וחבר הכנסת מיכאל איתן, על הדיון שהיה דיון תקדימי, מבחינת הכנסת, שימוע ראשון בכנסת. השתתפו בו 45 חברי כנסת, בישיבת ועדה אחת שאליה הגיע ראש הממשלה עם כמה שרים, והוא קבע מי ישיב על כל שאלה של חבר כנסת. אני מאוד מודה להם על כך. אני בהחלט חושב שזה ראוי לציון.

       
הודעת יושב-ראש ועדת הכנסת

היו"ר ראובן ריבלין:
       
       לפני שיעלה סגן שר הביטחון, יש הודעות ליושב-ראש ועדת הכנסת. לא צריך לעכב את ועדת הכנסת בפעולתה. אדוני, האם צריך הצבעה? לא. תודה רבה.
       
       עכשיו אני צריך לפגוש את שגריר לטביה. חבר הכנסת שריד, מייד אחרי השר אתה עולה, ואחריו - חבר הכנסת יאיר פרץ.
       
רוני בר-און (יו"ר ועדת הכנסת):
       
       אדוני היושב-ראש, חברי חברי הכנסת - - -
       
היו"ר ראובן ריבלין:
       
       רבותי חברי הכנסת, אני מתנצל פעם נוספת. למען שלמות הפרוטוקול, אני מבקש מייד אחרי כן שיושב-ראש ועדת החוץ והביטחון יודיע מעל במת הכנסת לפרוטוקול, בעקבות הערתו של כבוד חבר הכנסת וסגן ראש הממשלה לשעבר דוד לוי, מה אמר לו היועץ המשפטי, כי הדברים לא היו ידועים לי. אני מבקש שזה יירשם בפרוטוקול. וזאת, מייד אחרי יושב-ראש הוועדה.
       
רוני בר-און (יו"ר ועדת הכנסת):
       
       אדוני היושב-ראש, חברי הכנסת, ועדת הכנסת קבעה את הוועדות הבאות לדיון בהצעת חוק ובהצעה לסדר-היום: 
       
       ועדת הכספים תדון בהצעת חוק מס ערך מוסף (תיקון - מס בשיעור אפס על מוצרי בטיחות בדרכים), התשס"ה-2005, פ/3408, של חבר הכנסת ואסל טאהא, לשם הכנתה לקריאה ראשונה. 
       
       ועדת הכלכלה תדון בהצעות לסדר-היום בנושא: פרשת הריגול הכלכלי-תעשייתי במשק, הצעות חברי הכנסת אהוד רצאבי, יצחק כהן, טלב אלסאנע, מיכאל נודלמן, חיים כץ, מאיר פרוש ודני יתום.

       
חילופי גברי בוועדות הכנסת 
       
רוני בר-און (יו"ר ועדת הכנסת):
       
       אדוני היושב-ראש, חברי הכנסת, אני מתכבד להודיע בזאת, כי חבר הכנסת יעקב אדרי חדל לכהן בוועדה המיוחדת למאבק בנגע הסמים, וכי חבר הכנסת רוני בר-און חדל לכהן בוועדה לענייני ביקורת המדינה. 
       
היו"ר חמי דורון:
       
       תודה רבה לחבר הכנסת רוני בר-און.
       

ההסכם המתגבש בין ישראל למצרים להצבת 
כוחות מצריים סמוך לציר פילדלפי ברפיח

היו"ר חמי דורון:
       
       אדוני יושב-ראש ועדת החוץ והביטחון, הודעתך בבקשה. 
       
יובל שטייניץ (יו"ר ועדת החוץ והביטחון):
       
       לבקשת יושב-ראש הכנסת, אני אומר כמה דברים, מאחר שבפתח הדברים נאמרו פה כמה דברים לא מדויקים על העמדה של היועץ המשפטי לממשלה, שגובשה לכאורה. אני רוצה להבהיר, כי בעקבות הכותרת שהיתה אתמול בעיתון "הארץ", כאילו היועץ המשפטי החליט או נמצא כבר בשלבים סופיים של החלטה, הבהיר לי היום היועץ המשפטי לממשלה, שעדיין אין שום החלטה, ואף לא גיבוש של החלטה בעניין הבאת ההסכם המתגבש עם המצרים בדבר הצבת הצבא המצרי במזרח סיני לאישור הכנסת. 
       
       עוד הבהיר היועץ, שכאשר תהיה החלטה כזאת, לאחר שתהיה טיוטה סופית של ההסכם, היא תובא סימולטנית הן לידיעת ראש הממשלה ושר הביטחון והן לידיעת יושב-ראש ועדת החוץ והביטחון ויושב-ראש הכנסת. 
       
       כל האינפורמציה הזאת, כאילו כבר יש החלטה או כאילו יש כמעט החלטה, לא היתה ולא נבראה. אני מאוד מברך על ההבהרה הזאת שנמסרה לי, ואני שמח למסור אותה לחברי הכנסת, בניגוד למה שנאמר פה לפני שעה קלה. תודה.
        
היו"ר חמי דורון:
        
       תודה רבה. אדוני סגן שר הביטחון, בבקשה. 
       
סגן שר הביטחון זאב בוים:
       
       אדוני היושב-ראש, חברי הכנסת, ישראל ומצרים מצויות בעיצומו של משא-ומתן לפריסת כוח משמר גבול מצרי לאורך ציר פילדלפי, במקום כוח המשטרה המצרי הערוך שם כיום. בבסיס המהלך, מבחינתנו, מתן גיבוי לתוכנית ההינתקות ושיפור המענה לבעיית הברחות האמל"ח ותשתיות הטרור. גם למצרים, על-פי הצהרותיהם ועל-פי הערכה, יש כוונה להרחיב ולשפר את היכולת המצרית למניעת הברחות אמצעי לחימה וחדירת מחבלים ומניעת הפיכת אזח"ע – אזור חבל-עזה - לאזור טרור. 
       
       אנו דנים עם המצרים על פריסת 750 חיילי משמר גבול ברצועת פילדלפי, לאורך 14 קילומטר, אשר יהיו בעלי יכולות שיטור טובות יותר ויחליפו את כוח המשטרה הערוך שם היום. משימת הכוח ייעודית, קרי אבטחת הגבול כדי למנוע חדירת אמל"ח ומחבלים. 
       
       ציוד הכוח, מאפייני היערכותו ופעילותו נגזרים מהמשימה, דהיינו אין מדובר בכוח צבאי למטרות שאינן כלולות במנדט המוסכם שלו. התשתית והאמל"ח אשר ישרתו את הכוח יהיו בהתאם, קרי לא ייבנו מפקדות צבאיות, מחסני אמצעי לחימה ומחפורות. לא תורשה כניסת טנקים, טילי נ"ט או כל אמל"ח כבד אחר. 
       
       פריסת הכוח היא מרכיב אחד בטיפול מצרי כולל הנדרש להצלחת המשימה, בהיבטי ביטחון, הרתעה ואכיפה. הצדדים יכוננו מנגנונים לשיפור התיאום הצבאי, המבצעי והמודיעיני. הפריסה תהיה נתונה לפיקוח הכוח הרב-לאומי בסיני, כמתחייב מהסכם השלום. כלל ההבנות, אשר טרם סוכמו, יגובשו בפרוטוקול צבאי. 
       
       בניגוד לפרסומים לא מבוססים, אנו מדברים על פריסת כוח של משמר גבול מצרי בציר פילדלפי בלבד, כאמור פחות מ-14 קילומטר מתוך גבול משותף עם מצרים באורך של 230 קילומטר. הפריסה, לפי חוות הדעת הצבאית המקצועית, בוודאי אינה משנה את המאזן הצבאי בין ישראל למצרים. להבנת מערכת הביטחון, המהלך נועד לסייע להתמודד עם מציאות חדשה של יישום תוכנית ההינתקות. 
       
       בהתאם לתוכנית זו, שאושרה בממשלה ובכנסת, תוכנית ההינתקות, וכפוף לשיקולי ביטחון, נשקול בעתיד יציאה מציר פילדלפי. 
       
       לסיכום, בקשר למה שנאמר פה והובהר על-ידי יושב-ראש ועדת החוץ והביטחון, ברצוני לציין כי בעקבות פניית יושב-ראש הכנסת, הועברה הסוגיה לעיון היועץ המשפטי לממשלה, על מנת שיגבש חוות דעת, אם הנושא מחייב את אישור הכנסת. אנו ממתינים לשמוע את עמדתו בעניין, ונגיב בהתאם. תודה רבה.
        
היו"ר נסים דהן:
       
       תודה רבה. חבר הכנסת יוסי שריד, ראשון הדוברים.
       
מל פולישוק-בלוך (שינוי):
       
       שיניתם את הסדר.
       
היו"ר נסים דהן:
       
       לא שינינו את הסדר. חבר הכנסת קיבל את רשות הדיבור לפני שחבר הכנסת יאיר פרץ, ראשון הדוברים, היה כאן. אני שומע ממזכירות הכנסת, שיושב-ראש הכנסת קבע זאת. 
       
יוסי שריד (יחד):
       
       אדוני היושב-ראש, אני לצערי אינני יכול להפריד, כפי שחלק מהמציעים אינם יכולים להפריד, בין הצד המשפטי של הסוגיה לבין מהותה של הסוגיה. אני בטוח שיש כאן חברי כנסת שבאמת ובתמים באים לדיון הזה בתום-לב, משום שהם רוצים לתבוע את עלבונה, מעמדה וסמכויותיה של הכנסת, ואני בהחלט יכול להבין את זה. אבל זו רק קבוצה אחת של חברי הכנסת. יש קבוצה שנייה של חברי הכנסת, שיש להם אג'נדה משלהם, שלפעמים נראית בעיני קצת אובססיבית, אבל זה כבר עניין של הערכה ושל טעם. יש קבוצה שלישית של חברי הכנסת, שלא רוצה להחמיץ הזדמנות כדי לסכל את ההתנתקות. אם אפשר לתחוב עוד מקל בגלגלים של עגלת ההתנתקות, אז למה לא לעשות את זה; לפחות לעכב את העגלה הזאת. אם יעכבו אותה, אולי היא לא תצא כלל לדרך. 
       
       למה אי-אפשר להפריד בין מהות לבין מה שמוגדר כפרוצדורה, או כצד המשפטי? משום שמי שהצביע בשעתו בעד ההתנתקות, או נגד, היה צריך להבין שמדובר כאן בעסקת חבילה. ואם הוא לא הבין, הוא לא הבין כנראה בעד מה הוא הצביע, או נגד מה הוא הצביע. 
       
       זו עסקת חבילה, מדוע? כי אין התנתקות בלי יציאה מציר פילדלפי, פשוט לא. כל אדם שעיניו בראשו מבין, או מכל מקום היה צריך להבין לפני שהוא הצביע לכאן או לכאן, שמדובר בעסקת חבילה. פשוט אין התנתקות. נניח, אני לא חושב שזה יקרה, נניח שזה מובא לכאן לאישור, ונניח, גם זה אני לא חושב שיקרה, שזה איננו מאושר - אז אין התנתקות. כי כמו באותה אמירה וולגרית על חצי היריון, אין חצי התנתקות. כל עוד מדינת ישראל מחזיקה בציר פילדלפי, ההתנתקות שלנו מעזה לא תוכר כהתנתקות, לא על-ידי גורמים בין-לאומים וגם לא על-ידי גורמים רבים בתוך הארץ. 
       
       זו איננה התנתקות. זה כבר הרע שבכל העוולות. גם כאילו התנתקנו, גם הרסו שם - כי הרי בלי להרוס אי-אפשר. הרי ראש הממשלה הזה שלנו, אם הוא עוזב איזה מקום והוא לא הורס אותו, אז לא נחה עליו דעתו. זה התחיל בימית, ועכשיו כנראה זה יימשך בעזה. גם יוצאים מהיישובים, גם מחריבים אותם עד היסוד, וגם אין התנתקות. לכן, מדובר כאן בעסקת חבילה.

היו"ר נסים דהן:
       
       נא לסיים. 
       
יוסי שריד (יחד):
       
       מה גם, אדוני היושב-ראש, שיש כאן ניסיון להציג עניין שהוא באמת שולי שבשולי, כאילו מדובר באיזה שינוי סדרי עולם. אמרתי במקום אחר, באחת הוועדות שאסור לצטט ממנה, שמה שיהרוג אותי זה הזיכרון. הרי אני זוכר שפעם דיין הציע שנתרחק קצת מהתעלה. ההצעה הזאת קרוב לוודאי, אי-אפשר כמובן להוכיח את זה בדיעבד, היתה יכולה להציל אותנו, לא פחות ולא יותר, ממלחמת יום הכיפורים האיומה והנוראה. על מה זה נפל אז? ויותר קל לראות את זה ברטרוספקט כדי להיווכח ולדעת עד כמה הוויכוח הזה עכשיו הוא ויכוח מטומטם. על מה זה נפל? נפל על השאלה כבדת המשקל והמכרעת והגורלית, אילו מדים ילבשו המצרים שיעברו לצד המזרחי של התעלה. האם הם ילבשו מדים של אנשי צבא, או של ז'נדרמריה, או של משטרה? ואם צבא, אז איזה צבא בדיוק, כי יש שם כל מיני צבאות. על זה זה נפל. 
       
היו"ר נסים דהן:
       
       נא לסיים, חבר הכנסת שריד. 


יוסי שריד (יחד):
       
       היום, לאושרנו הרב, אמרו לנו את המובן מאליו - אנחנו בכלל אין לנו נטייה להיתלות באילנות גבוהים, בעיקר כאשר הם לא גבוהים בהכרח - שאין שום יכולת התקפית לכוח הזה. זה הכול דיבורי סרק, זה הכול כדי להלך אימים, זה הכול כדי לצייר שדים על הקיר. אין שום יכולת התקפית ל-750 חיילים מצרים שבידי המצרים להחליף להם כל יום את המדים, ואף אחד בלאו הכי לא ידע מי הוא מי ומה הוא מה, וזה גם לא כל כך חשוב. 750 חיילים, כאשר לא עומדים לרשותם אמצעי לוחמה עיקריים, לא טנקים ולא מטוסים ולא ארטילריה, אלא כמה נגמ"שים. מי שרוצה לתאר את המצב החדש הזה שעומד להיווצר כאיום על ביטחונה של מדינת ישראל, יש לו כנראה הערכה שונה לחלוטין לגבי חוסנה של המדינה, עוצמתה של המדינה, יכולותיה של המדינה, מכפי שיש לי. 
       
       לכן, זהו דיון שהוא המצאה. זה דיון שלא נועד אלא להפחיד. אין כאן, לפי דעתי, שום חריגה מהסכמים, ויש כאן הרבה כוונות רעות של המציעים. 
       
היו"ר נסים דהן:
       
       תודה רבה. חבר הכנסת יאיר פרץ, כאחד המציעים, יש לך זמן כפול. חבר הכנסת שריד, משום כבודו של זקן חברי הכנסת לא הפסקתי אותו, אף שהוא עבר את המכסה כמה וכמה פעמים. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, בתאריך 26 במרס 1979 נחתם הסכם השלום בין מצרים לישראל. הסכם השלום ידע מורדות ועליות, והוא הסכם לכל דבר. אדוני היושב-ראש, אני לא רוצה להיכנס לסוגיה המשפטית אם הכנסת צריכה או לא צריכה לאשר הסכם נוסף, אם ההסכם הקודם עומד בסתירה להסכם הנוכחי ואם זו הפרת הסכם. אני לא רוצה להיכנס לסוגיה המשפטית, אני משאיר את זה למשפטנים.
       
       אדוני היושב-ראש, אני רוצה לדבר על פן אחר לגמרי. אני חושב שההסכם הזה שנרקם בימים אלו הוא פרי הבאושים של ההתקפלות שלנו, של ההתנתקות החד-צדדית. זה לא חלילה שאנחנו היום נגד השלום או נגד ההתנתקות, אלא שהדרך שבה הממשלה הזאת הולכת ומתנתקת, בצורה חד-צדדית, בלי משא-ומתן, תחת אש, תחת פיגועים, היא התקפלות שעם ישראל לא ידע כמותה. נוסף על כך, אנחנו מוסיפים חטא על פשע והולכים ונותנים בצורה עיוורת בידי המצרים, מכניסים כוחות זרים לקטע הגבול שבהסכם הקודם היה מפורז מבחינת הכוחות המצריים. 
       
       אדוני היושב-ראש, אני שואל, מתי הממשלה הזאת תשב ותחשוב ותראה את טובת מדינת ישראל ומה חשוב לאזרחי מדינת ישראל? אנחנו בעד שלום, אין כאן אף חבר כנסת שאינו חפץ בשלום. השלום הוא הערך העליון של כל אחד ואחד במדינת ישראל. הגיע הזמן שנעצור לרגע אחד ונתבונן ונראה לאן פנינו מועדות. 
       
       אם נשב היום ונבוא ונתנה את המשך הטיפול בהתנתקות, ונאמר לאותו אבו-מאזן בצורה מאוד ברורה, שעל מנת שנוכל למלא את ההתחייבות שלנו בהתנתקות עליו לעצור את הטרור, עליו לעשות את הדברים המינימליים, להפסיק את ירי ה"קסאמים" על שדרות - ומה אנחנו עושים? אנחנו מגישים את הלחי השנייה, מכניסים כוחות מצריים, עושים עוד הסכם. 
       
       אדוני, אני לא רציתי להיכנס לסוגיה המשפטית אם הכנסת צריכה או לא צריכה לאשר. אני רוצה להביט היום בעיני אזרחי מדינת ישראל ולומר: האם הממשלה הזאת עושה הכול על מנת לתת ביטחון לאזרחים שלה, ובאיזו צורה זה נעשה? האם זה נעשה בזה שמכניסים את המצרים? האם זה יגביר את הביטחון? זה אולי כיסוי, כך שראש הממשלה יכול לומר מחר: עשיתי ככל שעולה על דעתי על מנת להביא באמת לכך שהמצרים ייכנסו וישמרו כביכול שלא תהיה העברת נשק ממצרים לרשות הפלסטינית. 
       
       לכן, אדוני היושב-ראש, אני פונה באמת לממשלה ולראש הממשלה ומבקש: אנא, עשו רוויזיה בהחלטות שלכם, תנסו באמת לבחון את הדברים לגופו של עניין, ולא להביא עוד איזה הסכם שיכול להביא עלינו אסון. תודה רבה.
       
היו"ר נסים דהן:
       
 	חברת הכנסת מלי פולישוק-בלוך, אני מבין שסיכמת עם חבר הכנסת יובל שטייניץ שהוא ידבר עכשיו? חבר הכנסת שטייניץ - אינו נוכח. חברת הכנסת מלי פולישוק-בלוך, בבקשה. עם כל הרצון הטוב לעזור לחבר הכנסת שטייניץ, שממהר, הוא לא נמצא פה כשקראו את שמו. 
       
מל פולישוק-בלוך (שינוי):
       
       אדוני היושב-ראש, חברי הכנסת, לפי דברי הדוברים לפני קשה לי להגדיר בצורה כל כך ברורה את הנושא. יש מי שמדברים על המהות, יש מי שמדברים על התוכן, יש מי שמדברים על הפרוצדורה – כל אחד לוקח את זה לכיוון אחר. 
       
       ובכן, כפי שנאמר לפני, בהסכם השלום עם מצרים לפני 26 – אני מצטערת. 
       
יובל שטייניץ (הליכוד):
       
       אני חשבתי שהוא עוד ממשיך, אז יצאתי לרגע. 
       
מל פולישוק-בלוך (שינוי):
       
       אתה רוצה - - -
       
היו"ר נסים דהן:
       
       לא, לא. תמשיכי. 
       
מל פולישוק-בלוך (שינוי):
       
       להמשיך? אוקיי. 
       
היו"ר נסים דהן:
       
       מייד אחרייך הוא ידבר.  היא כבר התחילה. 
       
מל פולישוק-בלוך (שינוי):
       
       מצטערת. 
       
היו"ר נסים דהן:
       
       חיכינו לך. 
       
מל פולישוק-בלוך (שינוי):
       
       ובכן, במסגרת הסכם השלום הסכימה ישראל, להזכירכם, לסגת מכל חצי האי סיני ולפנות את היישובים, ועברה תהליך כואב ודומה למה שאנחנו עוברים היום, תמורת פירוז מלא של כל האזור והצבת כוחות או"ם בשטח. זאת לא היתה החלטה קלה, והדגש היה בפירוז מלא ובהסגת הכוחות המצריים. היום, באבחת החלטה – אני לא יודעת כמה חשבו עליה, אני לא יודעת מי חשב עליה ואני לא יודעת איך קיבלו אותה, כי לפי העיתונות, לפחות, גם לא כל גורמי הביטחון מסכימים עליה – אנחנו הולכים לשנות שינוי מהותי את ההסכם הזה. 
       
       עכשיו, השינוי הוא מהותי, לא רק בגלל שינוי מצב הפירוז, שהוא כשלעצמו חמור ביותר, כפי שאמרתי. השינוי הוא מהותי משום שמדינת ישראל בעצם מצהירה היום, אחרי 57 שנות עצמאות, שהיא הולכת לסמוך על כוחות זרים שישמרו על גבולותיה וביטחונה. זו המשמעות כפי שאני רואה את זה. אז היום זה רק 750, תחפושת כזאת או אחרת, כפי שאמר בזלזול יוסי שריד. באמת זה לא משנה. העובדה היא שכוחות מצריים – היום מתחילים במספר מסוים, ובוודאי לא יספיקו. הרי מה זה 750? זה לא יספיק לנו. אז הם יביאו עוד קצת ועוד קצת. ואנחנו נקבל מצב שמצרים שומרת לנו על הגבול הדרומי. 
       
       אני לא הייתי מזלזלת – וחבל שחבר הכנסת יוסי שריד אמר את דברו ונעלם – אני לא הייתי מזלזלת בצורה כזאת בוטה ומכוערת בחברי הכנסת שבאים ואומרים: יש לנו כאן בעיה; בעיה מהותית, עקרונית וביטחונית, ואני שמה את הדגש במהותית. אז יוסי שריד כבר מזמן הזמין גורמים זרים שישמרו עלינו, גם בשטחים, גם ביהודה ובשומרון, אני זוכרת את ההצעות שלו בעבר - אני לא חושבת שזה נכון. נכון שמאז 1948 קיבלנו סיוע כספי, קיבלנו כלי נשק, קיבלנו סיוע מדיני, אמצעי לחימה – נכון. אבל מעולם, מעולם לא קיבלנו סיוע ביטחוני מהסוג שעליו אנחנו מדברים עכשיו. 
       
       על מה אנחנו מדברים כאן בעצם? זה לא שהזמנו את אחת הידידות הקרובות שלנו, נניח ארצות-הברית, שחייליה יבואו וישמרו עלינו. גם בזה לא מדובר פה. גם לא מדובר אפילו על איזו מדינה שהפגינה אהדה כלפינו. אתם יודעים מה? אפילו נייטרליות כלפינו. לא. אנחנו מדברים על מצרים. 
       
       אז נכון, עמד פה סאדאת לפני – כמה? – 26 שנים, והבטיח no more war, והבטיח לא עוד שפיכות דמים, הוא עמד ממש פה על הבמה, אבל האזור עבר מאז הקצנה, גם בישראל, ובמיוחד במדינות ערב. אנחנו רואים את האסלאם הקיצוני, שהולך ועולה. מובארק, ככל שאני זוכרת, לא ביקר פה, אלא, נדמה לי, בהלוויה של רבין. רק כשקוברים ראש ממשלה שנרצח הוא בא. מתי הוא בא לבנות שלום? לא זכור לי דבר כזה. ככל שאני זוכרת, לא. מקסימום הגיע עד שארם-א-שיח'. ואפילו מובארק, ששומר על איפוק מסוים – מרחוק אומנם – ביחסו לישראל, גם הוא כבר עבר את גיל ה-70 וגם הוא לא יחיה לנצח. הטבע גם אצלו יעשה את שלו. ומי יבטיח לנו מה יהיה, מי יהיה הבא אחריו? ומי יודע מה יהיו הלכי הרוח במצרים? 
       
       ונניח שבכל זאת מצרים כן תעמוד בהתחייבויות שלה. אבל בכל זאת יעברו כמה טילים, עוד כמה רובים, עוד כמה טרוריסטים – פעם הם יעברו בכביש מלמעלה, פעם הם יעברו במנהרות למטה; מה תעשה אז ישראל? היא תפעיל כוחות נגד מצרים? היא תבליג, כנראה. אז היא תבליג, והיא תבליג – הרי עלול להיות משבר מדיני. אני רוצה להזכיר לכם, למי שחלילה שכח, גם מול הסורים היה לנו מצב לא שונה. היו הפרות של הסכמי שביתת נשק. והיו עוד הפרות והבלגנו. והיו עוד הפרות והבלגנו. וקיבלנו מלחמה, בשנות ה-60 ובשנות ה-70. 
       
       אנחנו לא יכולים להרשות לעצמנו לקחת סיכון. אין לנו אלא לסמוך אך ורק על עצמנו. אנחנו לא יכולים להרשות או לאפשר למצרים לפרוס כוחות צבא – ויקראו להם איך שרוצים, אלה כוחות צבא – סמוך לרצועה.  אסור לנו להעמיד אותם במבחן, ואסור לנו להעמיד אותנו במבחן. 
       
       ולכן, מכיוון שהנושא כל כך מהותי, כל כך חשוב וכל כך משנה סדרי עולם מבחינת ביטחונה של מדינת ישראל, אני חושבת שקודם כול צריכים בממשלה לחשוב פעם שנייה, שלישית ועשירית. ובוודאי, גם אחרי שהם יחשבו את כל המחשבות שצריך ויתייעצו עם כל היועצים שלהם, צריכים להביא את זה לדיון כאן בכנסת, ונבחרי הציבור שיושבים כאן צריכים לקבל את ההחלטה, גם כן אחרי דיון מעמיק וענייני; לא בזלזול כפי ששמענו מחבר הכנסת יוסי שריד, אלא באמת. לא הפוליטיקה כאן החשובה, החשוב הוא מה יהיה עתידה של מדינת ישראל, מי שומר עלינו ואיך אנחנו מקבלים החלטות. תודה רבה. 
       
היו"ר נסים דהן:
       
       תודה. חבר הכנסת יובל שטייניץ. אחריו - חבר הכנסת בני אלון, אם חבר הכנסת אחמד טיבי לא יהיה. 
       
יובל שטייניץ (הליכוד):
       
       קודם כול, אדוני היושב-ראש, אני רוצה להודות לקודמתי, חברת הכנסת מלי פולישוק-בלוך, שהחזירה את הרצינות ואת הענייניות לדיון, לאחר דבריו של מר שריד. אדוני היושב-ראש, לא רק שריד לא התייחס ברצינות לדיון כאן, גם הממשלה. הרי אין פה אף נציג ממשלה בדיון החשוב הזה. אבל, אני גם לא מבקש שיהיה, אדוני היושב-ראש, ואני אומר לך מדוע. ראש הממשלה, ולצערי הרב כנראה גם שר הביטחון, מובילים את המהלך הזה בלי לשקול בכלל את האזהרות החמורות שנשמעות מכל עבר. 
       
       הרי לא רק ועדת החוץ והביטחון או ועדת המשנה שלה הזהירה. הזהירו גם כל ראשי ועדת החוץ והביטחון בהווה ובעבר, חוץ מאחד. הזהיר הרמטכ"ל לשעבר דן שומרון, שהמהלך הזה הרה גורל והרה אסון, וצריך להימנע ממנו ולשמור את הצבא המצרי רחוק מגבולות המדינה ולשמור את סיני מפורז. הזהיר סגן הרמטכ"ל לשעבר, האלוף עוזי דיין. הזהיר הרמטכ"ל היוצא, משה בוגי יעלון, בריאיון הפרידה שלו, מהמהלך הזה. ואני יכול לומר, בלי לפרט, שרבים מבכירי מערכת הביטחון מזהירים. אבל, ראש הממשלה לא פה, וגם הוא כנראה מתעלם מהאזהרות האלה שם. 
       
       ולכן, אדוני, אני אדבר ישירות לחברי הכנסת ולעם, ואפתח באמירה חמורה. לפני 2,000 או כמעט 3,000 שנה, תושבי העיר הבצורה והחזקה טרויה, לאחר עשר שנות מלחמה, עשו שגיאה גורלית אחת. במסווה של איזה שלום מסתמן, הם הכניסו את סוס העץ המפורסם לעירם, וזה היה סופם וחורבנם. 
       
       ואני אומר לכם, רבותי – ולצערי אינני יכול לפרט את כל המידע המודיעיני הרב שרלוונטי לעניין הזה, שאני וחברי, בעיקר בוועדות המשנה, נחשפים אליו. ידבר פה חבר הכנסת דוד לוי, שאני מניח שהתרשמותו לא רחוקה משלי בעניין הזה. מאז הכניסו הטרויאנים את סוס העץ לעירם והביאו לחורבנם לא היתה כאיוולת הזאת, כהכנסת הצבא המצרי לסיני, לאזור הנגב. במו ידינו אנחנו מוסרים את עתיד מדינתנו, עתיד ביטחוננו ועתיד ילדינו ביד מצרים. ועם המצרים צריך לנהוג לפי הכלל הבא: לשמוח על השלום ועל החלפת השגרירים, אבל כבדהו וגם חושדהו. 
       
       אני רוצה, אדוני היושב-ראש, לתקן כמה שקרים ולהחליף אותם בכמה אמיתות בנושא הזה. ראשית, שמעון פרס וגם נציגי ממשלה אחרים מדברים על משטרה או שוטרי גבול. שקר. במצרים משמר הגבול זה צבא לכל דבר ועניין, חיל רגלים משוריין לכל דבר ועניין. והיחידה שצריכה להתפרס בפילדלפי היא עם נגמ"שים ושריוניות; לא ניידות משטרה או ג'יפים; נגמ"שים ושריוניות עם מקלעים כבדים, לא רק נשק אישי, עם טילים נגד טנקים, טילי אר.פי.ג'י. מי צריך טילי אר.פי.ג'י. כדי להילחם בהברחות, האם המבריחים נוסעים בטנקים? 
       
       הטעיה שנייה. 750 חיילים זה באמת לא כוח כל כך משמעותי. אני מסכים. אבל אפשר להתעלם מהמסגרת, מהקונטקסט, מכך שראש הממשלה כבר דיווח לוועדה, שהמצרים כבר דרשו נוסף על כך עוד 5,000 חיילים עם שריוניות ונגמ"שים, מכרם-שלום ועד אילת, שזה כבר כוח ששקול לדיוויזיית חי"ר משוריינת? עם נגמ"שים ושריוניות זה שקול לגולני, צנחנים וגבעתי ביחד בשטח המפורז בסיני. 
       
       דעו לכם, שראש הממשלה גם דיווח, שאנחנו קרובים להסכמה אתם בשיחות על הדיוויזיה המשוריינת הנוספת, ורק בזכות הביקורת, ורק בזכות ועדת החוץ והביטחון, ורק בזכות החשש שזה יגיע לאישור הכנסת, ראש הממשלה הודיע בשבוע שעבר, וגם הודיעו למצרים, שיורדים מהדיוויזיה. יהיה רק גדוד, 800 איש. ראו מה חשיבותה של הכנסת ושל מה שנקרא איזונים ובלמים דמוקרטיים.
       
       אי-אפשר גם להתעלם מן העובדה, שכל גורמי המודיעין, לרבות הבוקר, וכל גורמי ההערכה במדינת ישראל שהופיעו בוועדת החוץ והביטחון, כולם, ללא יוצא מן הכלל, כשנשאלו על המוטיבציה הישראלית, אמרו: למנוע הברחות, אולי סוף-סוף זה יעזור, אף שגם היום הם כבר יכולים להילחם בהברחות בעומק סיני ולחסלן. אבל כששאלו אותם על המוטיבציה המצרית, כולם אמרו פה-אחד, שהמצרים רואים את הצעד הזה כהתחלה של תהליך מתגלגל של סיום פירוז סיני, ואני מצטט: השבת הריבונות הצבאית המצרית למזרח סיני והשבת הצבא המצרי לגבול הנגב.
       
       רבותי, אדוני היושב-ראש, מדינות שפויות לא מנסות לתפור או לפתור בעיה טקטית של הברחות במחיר של טעות אסטרטגית. מדינות שפויות לא שואלות רק מה קורה בעוד חודשיים או שנה, אלא מה תהיה המציאות הצבאית בסיני בעוד חמש שנים, אם במו ידינו נפרוץ פרצה ראשונית ומהותית בהסכמי השלום ובפירוז המלא והטוטלי של מזרח סיני, שבגין, מנחם בגין ז"ל, עמד עליו והגדיר אותו, ואני מצטט - כשהמצרים רצו להציב אפילו פלוגה אחת אמר מנחם בגין: ייהרג ובל יעבור. אם הוא ראה כך את פירוז סיני, שומה להקשיב גם לחיים, אבל גם לראש הממשלה זיכרונו לברכה, שחתום על הסכם השלום עם מצרים. תודה רבה, אדוני.
       
היו"ר נסים דהן:
       
       תודה.
       
יובל שטייניץ (הליכוד):
       
       אני מתנצל על שאני צריך לרוץ. אני אשתדל לחזור לאולם בהמשך הדיון.
       
היו"ר נסים דהן:
       
       תודה גם לך וגם לחברי הכנסת הבאים. אני רוצה להזכיר את סעיף 66(א): "נאום מעל במת הכנסת לא יכיל אזכור דעה או עמדה של שר, של חבר הכנסת או של סיעה בכנסת שהשמיעו בוועדות הכנסת; הגבלה זו לא תחול אם נוסחו הדעה או העמדה בוועדה כהצעה או כהודעה של שר - - -", כמובן "אם פרוטוקול הישיבה בה נאמרו הדברים, נפתח לעיון הציבור". היות שחלק מהדוברים התייחסו לדברים שנאמרו או שהובאו לידיעתם בוועדת החוץ והביטחון, אני מזכיר לכולם את סעיף 66(א). תודה.
       
יובל שטייניץ (הליכוד):
       
       אני רק רוצה, אדוני היושב-ראש, לומר - -
       
היו"ר נסים דהן:
       
       כשתקבל רשות דיבור.
       
יובל שטייניץ (הליכוד):
       
       אני מבקש רשות דיבור. - - שכל מה שאמרתי - אבל ציטט גם יוסי שריד, נדמה לי, או חבר קודם - היו דברים שאומנם נאמרו בוועדת החוץ והביטחון, אבל אחר כך נאמרו לתקשורת בתדריך הרשמי והחוקי של ועדת החוץ והביטחון. אלה לא דברים שנאמרו רק בדלתיים סגורות. יש הבדל בין מה שנאמר לוועדה לבין מה שאחר כך דובר הכנסת, באישור ובסמכות, מוציא לתקשורת, וזה כבר מה  שנקרא public domain.
       
היו"ר נסים דהן:
       
       נא לצטט את התקשורת ולא את ועדת החוץ והביטחון.
       
יובל שטייניץ (הליכוד):
       
       תודה. צודק.
       
היו"ר נסים דהן:
       
       תודה. חבר הכנסת אחמד טיבי. אחריו – חבר הכנסת בני אלון. חבר הכנסת אחמד טיבי, אתה מהמציעים, ויש לך פריווילגיה, אתה תדבר שש דקות במקום שלוש דקות. אני נותן לך זמן כפול.
       
אחמד טיבי (חד"ש-תע"ל):
       
       תודה. אני מברך אותך, אולי אפילו לא יהיה לי צורך בזה. 
       
       אדוני היושב-ראש, רבותי חברי הכנסת, אין ספק שמצרים עושה מאמצים אדירים כדי לייצב הסכמים וכדי לדחוף מצבי רגיעה מדיניים וביטחוניים באזור. היא מנסה לגשר על פערים בין הפלסטינים לישראלים, אבל משום-מה אנחנו עדים להתקפות עליה מגורמי ימין, בעיקר מיושב-ראש ועדת החוץ והביטחון, חבר הכנסת שטייניץ, שעשה לו מנהג קבוע להתקיף את המצרים ואת מצרים ואת התפקיד שלה, ולהתריע על כמעט מלחמה בפתח בין ישראל למצרים, ללא הצדקה.
       
       אין מדינה שמכבדת הסכמים עם ישראל כמו מצרים וירדן, ממש כלשונם. מלבד ההסכמים האלה, המאמצים שעושה ההנהגה המצרית ברורים. בדרך כלל אתה מצפה מאנשים נורמליים, סבירים, לומר תודה, אבל במקום זאת הם מטיחים האשמות וחשדות שלא לצורך. 
       
       מובן שבכל פעם שגורם או מדינה ערבית עושים מעשה כלשהו, שנראה על פניו, לפחות, לזרם המרכזי של הצד הישראלי, של החברה הישראלית, כמשהו חיובי, מישהו צריך להטיל ספק, לחשוב על מניע סמוי, נחבא – מישהו מנסה לתכמן את היהודים. הרי מצרים לא יכולה למלא תפקיד כל כך מרכזי בלי מניעים.
       
       נקודה ראשונה: אני יכול לומר בצורה ודאית, שמצרים אכן פועלת לטובת מצרים; זה גילוי - אני מבקש שיירשם בפרוטוקול, שמצרים אכן מונעת ממניעים פטריוטיים מצריים, אבל מעבר לזה, יש לה גם תפקיד מרכזי במזרח התיכון. 
       
       נקודה שנייה: תמיד יש ביקורת, גם של התקשורת, גם של דוברים ישראלים על מדינות ערב, על מצרים וירדן, פה ושם, בלי לשים מראה מול העיניים. ירדן מקיימת הסכם שלום חוזי עם מדינת ישראל, וזוכה לשבחים מדי פעם. 
       
       יש אסירים ירדנים בבתי-הכלא בישראל, הירדנים ביקשו לשחרר את האסירים האלה. מה לא עושים ראש הממשלה, שר החוץ וגורמים שונים כדי לפגוע בירדן מול דעת הקהל שלה, מול הציבור שלה, ודוחים את הבקשה שלה לשחרר את האסירים הירדנים?
       
       היום נכתב בעיתון "הארץ", ששני אסירים ירדנים, תקופת מאסרם הסתיימה, אדוני יושב-ראש הישיבה, אבל חילוקי דעות בין המשטרה לצבא על איך ומה מעכבים את שחרורם. זה נראה רציני? זה נראה סביר? מה, אי-אפשר לבוא לקראת ממשלת ירדן בלי שהיא תחטוף קולונל ישראלי, ולשחרר את האסירים הירדנים? זה יחזק את הקשרים בין שתי המדינות או לא? יש אמירה חשובה כלפי דעת הקהל הירדנית או לא? שמעתי בירדן, אמרו לי אנשים, עיתונאים, בכירים, אנשים משפיעים: חייבים לחטוף ישראלים, רק כך ישראל מביאה לשחרור אסירים. רק לחץ. מה לגבי שיתוף פעולה פורה בין שתי מדינות החתומות על הסכמים וכדומה? 
       
       לכן, יש כאן אצל אנשים מסוימים אלמנט של כפיות טובה. למשל חבר הכנסת יובל שטייניץ, שכל הזמן - מצרים, מצרים. זה על גבול ה"מצרופתיה", או ה"מצרופוביה", או ה"שטייניצפוביופתיה". אני מודה לך, אדוני. 

היו"ר נסים דהן:
       
       תודה. חבר הכנסת בנימין אלון.

בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אני מוחה על השטחיות של קודמי, חבר הכנסת טיבי, עם כל צקצוקי הלשון והמשחקים המילוליים. 
       
       אני חושב שיושב-ראש ועדת החוץ והביטחון עושה חסד עם השלטון בישראל ועם הדמוקרטיה בישראל ומעלה נושא שאין קיומי ממנו, לפחות לעירנות, למודעות, גם בוועדה וגם כאן. לצערי, הממשלה, ראש הממשלה כדרכו מעדיף שלא יפריעו לו, הכול בשקט, הכול ברגע האחרון, והכול בלי שום אסטרטגיה ושום עקביות.
       
        עד כמה שאני מיודע, בונים קיר בגובה של 7-9 מטרים, צמוד לציר פילדלפי, בחלק של רצועת-עזה - הרי ציר פילדלפי ממשיך מכרם-שלום ועד אילת, אני מדבר על החלק שבתוך הרצועה – והואיל והוחלט שבהתנתקות לא מתנתקים מציר פילדלפי ולא רוצים שחיילים שלנו ייהרגו, בונים חומה גבוהה שתצמצם את האש. ואם יימסר ציר פילדלפי, וזו המחשבה הבאה, ולצורך זה רוצים להכניס את המצרים שייקחו אחריות ואז אפשר יהיה למסור - מה יעשו עם החומה? 
       
       התוכנית הצה"לית מעניינת: זו תהיה חומה על גלגלים. אפשר את כל המדינה שלנו לבנות בצורה כזאת. זו לא תעלת מים - כך משתמע מדבריו של תא"ל כוכבי - זו לא תעלת מים גדולה שהיא בלתי הפיכה, זה מין קיר שיגומים שאפשר לפרק, להזיז. ככה אנחנו נראים. 
       
       עד לרגע האחרון הם לא ידעו אם אלי-סיני וניסנית בצפון הרצועה הם חלק מהתוכנית או לא חלק מהתוכנית, וודאי אותו דבר לגבי ציר פילדלפי: אם יש אחריות שלנו, אם היא ממשיכה להיות מבחינת המשפט הבין-לאומי כשאנחנו שולטים על הציר בפילדלפי ועל הים ובאוויר, אז בואו נתחיל להתפרק גם מזה.
       
       הרי זו אווילות שלא לראות את הדברים בהקשר הנכון שלהם. וההקשר הנכון הוא שבוודאי לו יכולנו ללכת להסכם אזורי לשלום עם מצרים וירדן, זה היה הכיוון הרצוי. אבל מצרים, עוד ישר בהתחלה, עוד מזמן הנשיא סאדאת, זו האסטרטגיה שלהם, לתלות את ההסכם בעניין הפלסטיני ולשמור כל הזמן על אש קטנה את הסכסוך, כשהפלסטינים הם אלה שעבורם שומרים את האש הקטנה. 
       
       אנחנו אמורים להשיג להם 30 מיליארד דולר בקמפ-דייוויד. בזכות קמפ-דיוויד הראשון, בלחצי אייפא"ק, הם התאומים שלנו, ה-twins שלנו, 30 מיליארד דולר השגנו להם כדי לשכלל את הצוללות שלהם ואת חיל הים הכי משוכלל במזרח התיכון שיש להם; לא נגד לוב ולא נגד שום מדינה אחרת, ולא וירטואלית. 
       
       האש הקטנה תישמר בזכות זה שמיידית - עוד כשהיה כאן סאדאת הוא לא הסתיר את זה, אנחנו מרמים את עצמנו, הוא אמר את זה מפורשות. הוא אמר שהכול תלוי באוטונומיה שתתחיל מייד ביהודה ובשומרון, בנוסח בגין, ואז בורג מסמס את זה וכו', אבל הדרישות לא קטנו, והעניין שלהם בליבוי האש בינינו לבין הפלסטינים לא קטן. גם עכשיו, בימים האלה, זה המהלך שקורה. 
       
       ודאי שאילו יכולנו להגיע לפתרון אזורי עם ירדן - אומר חבר הכנסת טיבי שאנחנו קטנוניים ביחס לאסירים, יכול להיות. אינני מכיר את הסוגיה של האסירים, ויכול להיות שקטנוניות שלטונית שלנו הציקה. אבל הנה מונח על שולחננו, דוגמה קטנה, דוח שלנו, של חבר הכנסת וסגן השר מגלי והבה, על ביקור שלו בוועידה אירו-ים-תיכונית. הוא מציין שראוי לאזכר, שהדובר החריף ביותר נגדנו שם היה נציג ירדן, שנשא נאום מתלהם בקיצוניותו נגד מדינת ישראל בסוגיית הכיבוש והנשק הגרעיני. 
       
       אני לא רוצה לקלקל את היחסים בינינו לבין ירדן. ההיפך. אינני רוצה לקלקל את היחסים בינינו לבין המצרים, אבל לסמא את העיניים ב-wishful thinking? להכניס מורך ללבבות של אנשי המודיעין  שלנו, שיפחדו להביא נתונים של אמת כי אחמד טיבי יעשה חידודי לשון עליהם? כי אחרי זה זה יגיע לראש הממשלה? איזה מין גישה חסרת אחריות היא זאת, וזוהי המציאות. איש לא יכול לטאטא אותה.

	מאז ההסכם בין מצרים לבין ישראל, מלבד אין-סוף הפרות שהמצרים עשו בכל נספחי התרבות והנספחים האחרים, בשטח, בעם, האם גדל השלום בין העם הישראלי לעם המצרי, ברחוב המצרי? בשום פנים ואופן לא. ברחוב הירדני, האם יש יותר שלום מאז השלום בין ירדן לישראל? לא ולא. את זה אסור להכחיש ולטאטא. צריך לתקן את זה. 

       אני מאמין בשלום, אני מאמין בשלום אזורי. ההיפך, הגורם המפריע כאן הוא העניין של המדינה הפלסטינית, זה הנטע הזר בין הירדן לים, שאסור לו להיות. אילו יכולנו להגיע להסכם אזורי בינינו לבין ירדן ומצרים, שיפתור את הבעיות הפלסטיניות, ביחד אתנו, הרי באמת היה כאן מסלול אמיתי לשלום. אבל לסגור את העיניים ולא להבין שהמצרים מנצלים את זה באופן ציני, ועכשיו מה הם מקבלים מאתנו על מגש של כסף? 
       
       הם מקבלים את מה שהם דרשו. הם נעלבו בזמנו כשדרשנו שסיני יהיה שטח מפורז, והם דרשו שגם באילת יהיה שטח מקביל מפורז אצלנו, כי הם אמרו שזו ריבונות שלהם. עכשיו אנחנו נותנים להם אסמכתה לטענה המרכזית שלהם. זאת אומרת, שמכאן ואילך היחס שלהם אל סיני יהיה לכל דבר כאל ריבונות שלהם, ללא שום הסתייגות בין-לאומית, ללא שום הסתייגות ישראלית. 
       
       ההמשך ברור: רצועת-עזה, כביכול הפלסטינית, לא המצרית, תיהפך למאגר נשק גדול. המצרים ימשיכו לשחק נחמד. זו הסכנה שלנו - התרמית העצמית, חוסר האסטרטגיה, חוסר המוכנות להסתכל בעיניים, משקרים לעצמנו. כששומעים את המלה שלום, השמאל המטומטם נמס. ההיגיון נעלם. עבודה זרה של ממש. את המודיעין משתקים.

אבשלום וילן (יחד):
       
	מה אמרת על השמאל? 

בנימין אלון (האיחוד הלאומי - ישראל ביתנו):
       
       השמאל המטומטם. כן, שמאל מטומטם. פוגע בך? שמאל מטומטם. מאוד small ומאוד לא large.
       
אבשלום וילן (יחד):

       זה לא שטחי? זה רציני?

בנימין אלון (האיחוד הלאומי - ישראל ביתנו):
       
       שמאל לא large, לא ביחס שלו לאנשים שסובלים עכשיו בגוש-קטיף. ראיתי את ההתלהמות שלך ושל יולי היום בוועדה. שמאל קטן, צר-מוחין, מפני שהוא לא נותן לנתוני אמת לעמוד מולו, וכמו שהוא הפיל אותנו באוסלו, עכשיו הוא גורם לנו, ושרון שהצטרף אליו, לעוד מפלה שכולנו נבכה עליה. 
       
       וכשקם יובל שטייניץ, ואני מריע לו, ולפחות אומר: בואו נלמד את הנתונים, והוא עושה את זה, קודם כול אצלו בוועדת המשנה לשירותים חשאיים ואחר כך פה, אז עולה חבר הכנסת טיבי ומצקצק בלשונו "שטייניזציה", "מצרופוביה". אוי לנו אם אנחנו ניפול לרמה כזאת נמוכה. 
       
יולי תמיר (העבודה - מימד - עם אחד):
       
       - - -
       
עסאם מח'ול (חד"ש-תע"ל):
       
       - - -
       
היו"ר נסים דהן:
       
       תודה רבה. חבר הכנסת אפי איתם. חבר הכנסת אבשלום וילן. 
       
אבשלום וילן (יחד):
       
       אדוני היושב-ראש, רבותי חברי הכנסת, אפשר לדון בנושא ברצינות ואפשר לרדת לרמתו של חבר הכנסת בני אלון, שאמר שחבר הכנסת אחמד טיבי ציין נימוקים שטחיים וסיים את נאומו בהגדרה שהשמאל התומך בשלום הוא שמאל מטומטם. חבר הכנסת בני אלון, הרי יכולתי לומר לך שעל המשקל הזה הטיעונים שלך הם צרי-מוחין ויכול להיות שפשוט לקית באירוע לפני x שנים, ומאז אתה נעול בכיוון מסוים. אני לא חושב שזה רציני. אני חושב שאתה נותן לעצמך פחות מדי קרדיט. 
       
       מי שהובילה את ההתלהמות בדיון הבוקר היתה קבוצת אנשים מהמורדים, ואני חושב שהיא היתה מתחת לכל ביקורת. ניתן היה לנהל דיון מכובד וענייני, גם תוך אי-הסכמות. אני מציע לך, למרות הפינה שנכנסת אליה בחצי שנה האחרונה, של מאבקים פוליטיים, להמשיך לנהל את הוויכוח ביושר, גם כשהוא קשה, ולא להתחיל בחלוקת ציונים מי מטומטם פחות ומי יותר. אתה יותר מדי אינטליגנטי בשביל לרדת לרמה כל כך נמוכה. חבל שאת הדיון הקשה בינינו, שננהל בחודשים הקרובים, לא ננהל ביושר אינטלקטואלי. חברך, פרופסור אריה אלדד, ואני חלוקים מאוד, אבל הוא תמיד שומר על תרבות ויכוח, גם כשמדובר בטיעונים מאוד חריפים וקשים. 
       
       אם הטענה היא שלא ניתן למסור את ציר פילדלפי לידי המצרים משום שאי-אפשר לסמוך על מצרים, ולפי כל תזת שטייניץ, ממצרים תיפתח הרעה ולעולם אי-אפשר לסמוך על המצרים, כי פניהם  להחרבתה של ישראל, אני רוצה לשאול כמה שאלות. הסכם השלום עם מצרים נחתם ב-1979. ב-1982 נכנסנו ללבנון עם שש אוגדות ושהינו שם עד 1985 בסדרי גודל צבאיים משמעותיים. אדוני היושב-ראש, כמה גדודים או חטיבות השארנו לאורך גבולנו המצרי בשנת 1982, בעת הפלישה ללבנון? משיקולי ביטחון שדה לא אומר, אבל המספר הוא מגוחך. איך זה מסתדר עם תזת שטייניץ?
       
       באינתיפאדה הראשונה היה מאבק מאוד קשה עם הפלסטינים. באינתיפאדה השנייה - מאבק אלים של ארבע שנים וחצי עם הפלסטינים. האם מצרים פוצצה את הסכם השלום? האם מצרים, שהיא כמעט 50% מהעולם הערבי המקיף אותנו, ניתקה אתנו קשרים? האם מצרים הכניסה איזה אלמנט צבאי לתוך הדיון?
       
       אני חושב שאנשים לא רואים את תמונת העולם הכוללת ואת פני המציאות ובונים לעצמם תיאוריות שאפשר בהחלט להגיע אתן שלוש-ארבע פעמים בשנה למכוני מחקר מכובדים בוושינגטון ולהתארח בסטייט-דפרטמנט, בפרט אם יש לך "טייטל" של יושב-ראש ועדת החוץ והביטחון, ולפתח תיאוריות לדיאלוג. אבל אני מודה שאני הגעתי כבר מזמן למסקנה אחת: מי שרוצה לבלום את הטרור, ככל שיעשה אותו פחות בכוחותיו ויגיע להסכמים עם השכנים, השכנים ידעו תמיד לשמור על האינטרסים שלהם יותר טוב מאתנו, אם אכן יהיה להם אינטרס לא לחדש טרור. 
       
       אני מניח שבמקרה שבין הפלסטינים בעזה למצרים, הטרור הפלסטיני יסכן את מצרים הרבה יותר מאשר אותנו, ולכן מצרים מנימוקיה שלה תשמור על ציר פילדלפי יותר טוב מאתנו, כאשר כל רצועת-עזה בשליטה פלסטינית, ואנחנו תוקעים טריז בין מצרים לבין הפלסטינים. 
       
       נכון, אמר ראש השב"כ הקודם ואמר גם הרמטכ"ל בצורה אחרת, שיש סיכון מסוים של מעבר כלי נשק לרצועה. אם יהיה אינטרס לפלסטינים להמשיך להפר את ההסכם, להמשיך בטרור, עם צה"ל ובלי צה"ל על ציר פילדלפי הם ימצאו דרכים להעביר את זה. לא חופרים עכשיו מנהרות, למרות כל המאמץ המרוכז שאנחנו משקיעים? חופרים. מישהו יודע מה מחיר מנהרה? תשוו את זה לרמת החיים של משפחה ברפיח ותבינו שכנראה אין כמעט כוח בעולם שיעצור את השוק השחור הזה - בתנאים שנמצאים שם, בשיטות שלנו, שנצליח לחסום את זה. 
       
עוזי לנדאו (הליכוד):
       
       אז למה לתת למצרים להיכנס? נשאיר את המצרים בחוץ. 
       
אבשלום וילן (יחד):
       
       אמרתי את זה קודם. משום שלפי דעתי למצרים יהיה בהחלט אינטרס לחסום את הגבול, כי מי כמוך יודע על אודות האופוזיציה האסלאמית הבעייתית במצרים והחשש המצרי הכבד מפני חיבור בין גורמים פונדמנטליסטיים ברצועת-עזה וגורמים פונדמנטליסטיים אצלם. לכן, למצרים יש שיטות שלה לשמור על הסדר. הן לא בדיוק השיטות שלנו. במובן הזה, 750 שוטרים מצרים שיטפלו בסדר, לדעתי, מבחינתה של ישראל זה פתרון שהוא בבחינת הרע במיעוטו. כל אלטרנטיבה אחרת, מבחינתנו, יותר מסוכנת. 

עוזי לנדאו (הליכוד):
       
       בוא נגיד למצרים, אל תעסיקו 750 שוטרים, אל תכניסו כוחות - - -
       
אבשלום וילן (יחד):
       
       הרי אתה יודע, שבלי נוכחות שם זה לא ילך. 
       
       עכשיו אומר יותר מזה, לגבי כל מי שחושש כי זהו תקדים לקראת הבאות ומחר עומדים להכניס כוחות מצריים לתוך סיני, אני חושב שהסחיפה היא גדולה, ולו מהסיבה המאוד פשוטה, שמצרים קיבלה הכרעה אסטרטגית איפה היא נמצאת בעולם חד-מעצמתי. אומנם אין לי תואר דוקטור כד"ר שטייניץ, ואינני מופיע במסדרונות הסטייט-דפרטמנט עם תיאוריות מהפכניות, אבל אני מנסה לקרוא את המציאות. עובדה היא שאסטרטגית מצרים מאז 1978 היא מחוץ למעגל האיבה. מצרים מקבלת סיוע אמריקני מסיבי בנשק ובכסף. בעולם חד-מעצמתי, אם מצרים מחליטה לשנות פוזיציה, פירושו של דבר שהיא מתנתקת מכל ה-backing  הבין-לאומי הצבאי והכלכלי שלה, קרי מארצות-הברית. 
       
       אז אני מבין, עמדו פה דוברים שאמרו והציעו: בואו נריב עם ארצות-הברית של אמריקה, ממילא העולם כולו נגדנו, בואו נבודד עצמנו מכל העולם, לעזאזל הגלובליזציה, לעזאזל העולם הפתוח, ועם לבדד ישכון. אז התזה הזאת מסתדרת עם העובדה שגם מצרים חייבת לנהוג כך. 
       
       אבל מי שמאמין שבסופו של דבר ישראל תשתלב בעולם הגדול ושהעתיד הכלכלי של ישראל הוא בקשרים עם אירופה ועם ארצות-הברית, ושהעתיד טומן הסכמי שלום יציבים ככל האפשר, עם ערבויות אמריקניות, מבין שהסיכון המחושב שאנחנו לוקחים על עצמנו בכניסת 750 שוטרים מצרים אל ציר פילדלפי הוא בהחלט סיכון מחושב שאפשר לחיות אתו. לכן, אדוני היושב-ראש, אני מציע לברוח מתזת האימים ולהסתכל במציאות בעיניים מפוכחות. תודה, אדוני היושב-ראש. 
       
היו"ר נסים דהן:
       
       גם לך תודה. חבר הכנסת יולי אדלשטיין, למה ההחלפה הזאת?
       
יולי-יואל אדלשטיין (הליכוד):
       
       היתה הסכמה הדדית עם חבר הכנסת דהאמשה. תודה רבה, אדוני היושב-ראש. אני קודם כול מודה לעמיתנו, חבר הכנסת דהאמשה, על כך שהחליף אתי את המקומות בנאומים. 
       
       אדוני היושב-ראש, חברי חברי הכנסת, אני חושב שיש כאן כמה דברים שכדאי להתייחס אליהם בדקות הקצרות האלה ברמה של קונספציה. אני לא נביא, אף אחד לא נביא, אני לא יודע איך יעבוד ההסכם הזה של הכנסת כוחות מצריים לציר פילדלפי, אבל שתי נקודות אני הייתי רוצה לומר, ללא כל "מצרופוביה"  או כל מושג אחר כלפי מצרים. 
       
       ראשית, אדוני היושב-ראש, אני חייב לומר, שמזמן יש לי איזו תחושה לא טובה כלפי התפתחות יחסינו עם מצרים. הרי נחתם חוזה שלום, מתוך איזו הבנה שבכל זאת הזמן יעשה את שלו, ותוך חמש שנים, עשר שנים, 15 שנה, 20 שנה, 25 שנה, היחסים איכשהו צריכים להתחמם. בינתיים אנחנו לא כל כך רואים את זה. נכון שפה ושם קם אדם בודד במצרים מקרב האינטלקטואלים או מכל תחום אחר, שמנסה להשמיע קול אחר, אבל זאת עדיין לא המגמה. הקולות האלה הם עדיין בחזקת יוצא מן הכלל שמלמד על הכלל - שבכל זאת, שלום מאוד קר, בלשון המעטה, וסדרות אנטישמיות בטלוויזיה וכנסים של סופרים ואנשי רוח, שהמכנה המשותף שלהם הוא שנאה קלוקלת כלפי ישראל, ציונות, יהדות, איך שתבחרו, והדברים האלה מאוד מדאיגים.
       
       לכן, אני חושב שברמה הקונספטואלית כדאי לנו מאוד להיזהר לפני שאנחנו אומרים בקלות כזאת: נו, טוב, עברו 25 שנה, אז יהיה איזה שינוי בהסכם השלום. בסך הכול, השלום מחזיק מעמד. לצערי הרב, כפי שאמרתי, ברגע שאין התחממות, חוששני שהדברים לא יישארו קבועים לנצח ויכולה להיות גם התקררות ביחסים, אם לא גרוע מזה. לכן הייתי מציע בתחום הזה מאוד להיזהר. 
       
       דבר נוסף, זו שאלה שאנחנו שומעים אותה יותר ויותר: אז מה אתה רוצה? שצה"ל יישאר בפילדלפי? אם צה"ל יישאר בפילדלפי, אז בשביל מה עשינו את כל ההתנתקות? אז לא יצאנו מרצועת-עזה. אני חושש מאוד שזה יתפתח למשהו שמעבר לדוגמה נקודתית. הרי שמענו לא פעם, שבעצם לא צריך לצאת משלושת היישובים בצפון הרצועה: אלי-סיני, ניסנית ודוגית. למה יוצאים משם? הרי רק אתמול שאלתי מישהו מתומכי ההתנתקות. ענו לי: מה אתה רוצה, בלי שנצא משם לא יצאנו מעזה. אותו דבר, כפי שאמרתי על ציר פילדלפי. בלי שנצא משם – לא יצאנו מעזה.
       
       לצערי הרב, אתמול שמענו שגם בלי שנצא כנראה מנתיב-העשרה, אז לא יצאנו מעזה, לפחות אליבא דכמה גורמים, וחוזר חלילה הסיפור של חוות-שבעא והיציאה שלנו מלבנון, שאושרה מבחינה בין-לאומית על-ידי כל הגופים וקופי אנאן והאו"ם וכן הלאה, ועדיין אלה שרוצים מוצאים סיבה לקונפליקט. חוששני שאלה שרוצים למצוא סיבה לקונפליקט ימצאו אותה גם לאחר ההתנתקות, ואז לא יעזרו לנו המצרים בציר פילדלפי. תודה רבה, אדוני היושב-ראש.
       
היו"ר נסים דהן:
       
       תודה. חבר הכנסת עוזי לנדאו, ואחריו - חבר הכנסת עמרם מצנע.
       
עוזי לנדאו (הליכוד):
       
       אדוני היושב-ראש, חברי הכנסת, אנחנו יודעים מה מצרים רוצה בסיני. מצרים מבקשת גמישות מלאה בהפעלת כוחותיה עד קו הגבול הבין-לאומי ממש, והיא מבקשת ולהחיל את ריבונותה המלאה, בכלל זה בתחום הביטחוני, כשהיא חשה שבתחום הזה הסכם השלום כובל את ידיה. דיין ובגין, זיכרונם לברכה, ידעו זאת. הם התעקשו בהסכם השלום בקמפ-דייוויד, שלא ייכנס אפילו לא חייל מצרי אחד, כך בלשונם, לקדמת סיני, כדי שתישאר הפרדה. ההסכם עובד. יש חיכוכים עם מצרים מדי פעם, לא בתחום הצבאי, וברוך השם, אין כיום סכנה להידרדרות בין ישראל ובין מצרים, בין הצבאות של שתי המדינות. אין מגע ישיר. 
       
       והנה, באה ממשלת ישראל ומבקשת להכניס את המצרים לציר פילדלפי, שישמרו לאורך הציר הזה. למה עושה זאת הממשלה? צריך את זה? לא. הסיבה היא יחסי ציבור. יוצאים מציר פילדלפי וישאלו בציבור: רגע, יש שם היום הברחות שצה"ל לא מצליח לטפל בהן עד הסוף, בואו נכניס את המצרים, והם כבר ידעו לטפל בזה כמו שצריך.
       
       כאשר אומרים שהמצרים ידעו לטפל בזה בלי בג"ץ ובלי "בצלם", כמו שמטפלים במוסלמים הרדיקלים במצרים עצמה, מניחים שהציבור יקבל את זה. זאת הסיבה. אבל הרי על-פי הסכם השלום הנוכחי עם מצרים, היא חייבת למנוע הברחות, כבר לפי הסכם השלום הנוכחי, והיא רשאית לגייס לצורך זה מספר שוטרים ככל שתרצה, בלי שום בעיה. כמה שתרצה. כשר לביטחון פנים אני יכול לומר לכם, שכשאנחנו בישראל רוצים למנוע פשע, רוצים למנוע הברחות, אנחנו לא מבקשים פלוגות צבא. אנחנו רוצים שוטרים. גם במצרים, כשהיא נלחמת ב"ג'יהאד האסלאמי" שם, היא נלחמת עם שוטרים ועם השב"כ שלה, אבל לא עם הצבא. למה מצרים רוצה כאן צבא ולא משטרה? כדי לבטל את הפירוז ולבטל את ההישג הגדול ביותר של ישראל בראשות מנחם בגין -  הסכם השלום.
       
       עכשיו צריך לשאול, איך יבוטל הפירוז ואיך ייפגע הסכם השלום? ראשית, אם עד כה היתה מצרים אחראית למנוע הברחות לכל אורך הגבול, וישראל באה עכשיו ואומרת: רגע, בקטע הזה של הגבול תציבו כוחות ולקטע הזה תהיו אחראים, אנחנו בבת אחת אומרים בדרך אחרת, שמצרים לא אחראית להברחות מיתר החלקים של הגבול. אין לזה פירוש אלא זה. 
       
       אני רוצה שלא יהיה ספק מה עומד להיות התרחיש כאשר כוחות מצריים ייכנסו לציר פילדלפי. בשלב ראשון, הכוחות המצרים ייכנסו. בשלב השני, יוסיפו להיות הברחות, לא בהכרח מפילדלפי, מחלקים אחרים בגבול. למה הברחות? כי האינטרס המצרי אומר שצריך להבריח נשק. בשלב הזה האינטרס המצרי אומר שצריך להבריח נשק, כדי לכפות על ישראל הכנסת כוחות מצריים ליתר הגבול. איך? ישראל תבוא למצרים ותאמר להם: רבותי, איך אתם מאפשרים הברחת אמל"ח מאותו חלק של הגבול המצרי--הישראלי, מחוץ לפילדלפי? תאמר מצרים לישראל - - -
       
היו"ר נסים דהן:
       
       נא לסיים.
       
עוזי לנדאו (הליכוד):
       
       אני מייד מסיים. 
       
       תאמר מצרים לישראל: אנחנו לא יכולים, אין לנו כוח. תנו לנו להמשיך ולפרוס כוחות צבא נוספים לאורך יתר השטח הזה, ואז נוכל למנוע. במלים אחרות: אם נרצה למנוע הברחות במודל של פילדלפי, לא יהיה לנו שום נימוק למנוע מהמצרים את פריסת הכוח שלהם לכל אורך הגבול, וכאשר יהיו כוחות מצריים נוגעים בגבול, חבר'ה, הלך הפירוז, הלך ההסכם וההברחות יימשכו. ולכן, השינוי הזה - המשמעות האמיתית זה שינוי מהותי בהסכם השלום עם מצרים.
       
       אנחנו כמובן נמתין להערות היועץ המשפטי. יותר משחוות דעתו תצביע על טיב ההסכם, היא תצביע על טיב חוות הדעת. ובהערת אגב – אם ממשלת ישראל מוכנה לנמל בעזה, אין בעצם חשיבות לציר פילדלפי. ולכן אני ממליץ לידידי מהשמאל וגם לאנשי הממשלה: אם כבר ממילא אתם עושים את הטעות הנוראה הזאת ומאפשרים את בניית הנמל, תנו להם להבריח כמה שירצו, רק אל תכניסו את המצרים לציר פילדלפי. לפחות לא ניצור בעיות עם הסכם השלום שיש לנו עם המצרים, ואם יהיו התנגשויות, הן לא יהיו עם צבא מצרי. אדוני היושב-ראש, תודה רבה.
       
היו"ר נסים דהן:
       
       חבר הכנסת דני יתום. חבר הכנסת עמרם מצנע, שקראתי את שמו קודם – לא נמצא. אחריו - חבר הכנסת נסים זאב. שלוש דקות, כמו כולם.

דני יתום (העבודה - מימד - עם אחד):
       
       אדוני היושב-ראש, חברי כנסת נכבדים, אני תומך תמיכה מלאה בהתנתקות. המשמעות של ההתנתקות היא יציאה מוחלטת של כוחות צה"ל והאזרחים, המתיישבים, מכל רצועת-עזה. מרגע שצה"ל והמתיישבים, המתנחלים, יצאו מרצועת-עזה, אין לנו מה לעשות לאורך ציר פילדלפי. אותם 10 קילומטרים או 14 קילומטרים לא רק שיהפכו למלכודת מוות בגלל המבנה הגיאוגרפי-טופוגרפי של השטח, אין לנו מה לעשות שם מכיוון שברגע שיצאנו, זה יחדל להיות גבול של ישראל. זה יהפוך להיות קטע גבול בין מצרים לבין הרשות הפלסטינית. כמו שאנחנו איננו נמצאים לאורך שום קטע גבול משותף בין ירדן לסוריה, כך אין לנו מה לעשות בקטע הגבול שבין הרשות הפלסטינית לבין מצרים. 
       
       אבל, אי-אפשר להשאיר את ציר פילדלפי ללא פיקוח וללא אבטחה. מי שצריך להבטיח שלאורך ציר פילדלפי לא יחדור טרור, לא תהיינה מנהרות תופת או מנהרות הברחת אמל"ח וכיוצא באלה, זה שני הצדדים השותפים לקו, הפלסטינים והמצרים.
       
       בניגוד למה שנשמע כאן, אני לא חושב שעל-ידי זה אנחנו מפקידים את גורל מדינת ישראל בידי מצרים. לא כדאי להגזים, גם לא בעניין הזה. זאת מחויבות מצרית, היא קיימת היום והיא צריכה להמשיך ולהתקיים גם מחר. אני לא נבהל מ-750 חיילים. עכשיו אני לא קורא להם שוטרים, אני קורא להם חיילים כי הם חיילים - - -
       
עוזי לנדאו (הליכוד):
       
       מי צריך אותם? שלא יהיו.
       
היו"ר נסים דהן:
       
       סליחה, זה לא ועדה כאן, זו מליאת הכנסת. לא עושים דיון עכשיו.
       
דני יתום (העבודה - מימד - עם אחד):
       
       אני חושב שצריך אותם, מכיוון שצריך לעבות את הכוח המצרי, שיהיה צפוף יותר ויבטיח מלחמה יותר אפקטיבית במחבלים ובטרוריסטים. 
       
       אני מתנגד ואני אתנגד התנגדות נחרצת להמשך פריסת כוחות מצריים לאורך קו הגבול המשותף דרומה ממשולש הגבולות ישראל-פלסטין-מצרים, עד לאילת או עד לטאבה, מכיוון שלאורך הגבול הזה איננו זקוקים להם, כי לאורך הגבול הזה - אנחנו צריכים להיות שם. ואם צריך לאורך הגבול הזה, שהוא בין ישראל לבין מצרים, עוד שמונה חטיבות, אנחנו נציב עוד שמונה חטיבות. 
       
       במה אני כן תומך? אני תומך, עוזי, בכך שהעניין יובא לאישור הכנסת. בזה אני תומך. אני תומך בהבאת העניין לאישור הכנסת, מכיוון שאני חושב שעל סדר דמוקרטי חייבים לשמור, והפה שאסר הוא הפה שיתיר. אני לא חושש ממניפולציות, שמא מתנגדי ההתנתקות, כתוצאה מכך שיהיה דיון על ציר פילדלפי, יטרפדו את העניין. הכנסת היתה זו שאישרה את ההסכם בזמנו של בגין זיכרונו לברכה, הכנסת היתה זו שאישרה את השינוי שאפשר את הצבת הכוח הרב-לאומי בסיני, והכנסת היא זאת שצריכה לאשר את השינוי בחלק הצפוני של שטח C. אבל אני, בכנסת, אצביע בעד השינוי. תודה. 
       
היו"ר נסים דהן:
       
       תודה. חבר הכנסת נסים זאב. 
       
נסים זאב (ש"ס):
       
       אדוני היושב-ראש, כנסת נכבדה, נכון שהיועץ המשפטי לממשלה סבור שאין צורך להביא את ההתנתקות מציר פילדלפי לאישורה של הכנסת, מכיוון שזה לא שינוי מהותי רציני. אבל אין ספק שהנושא הזה מחייב דיון רציני ומעמיק של כל חברי הבית. לא מובן לי כאשר היועץ המשפטי אומר שמדובר רק בשינוי פרוטוקול צבאי, ולא בשינוי של חוזה שלום. יש פה שינוי במהות. כאשר הכוחות  המצריים מתקרבים לגבולה של מדינת ישראל, בשונה ממה שהיה עד היום, זה שינוי מהותי. זה לא עניין רק לפרוטוקול. זה לא עניין של שינוי רק בסעיף מסוים. 
       
       אני מבין את ראש הממשלה. כאשר הוא אומר: אנחנו רוצים להתנתק מעזה, ולא מעניין אותנו ביטחונם של אותם יישובים הסמוכים לרצועת-עזה, מה אכפת לו להפקיר את ציר פילדלפי? זאת בעצם השלמה של הפינוי. יתירה מזאת, הוא סבור שאנחנו צריכים לברוח מאחריות, צריכים להסיר את האחריות מעצמנו, ולכן אנחנו חייבים להתנתק גם מהציר החשוב ביותר.
       
       מה שמגוחך ביותר, אדוני, היום שמעתי את ראש הממשלה בוועדת החוקה, חוק ומשפט. כשהוא נשאל לגבי העתיד ולגבי העבר, האם תהיה התנתקות תחת אש או לא, הוא אמר: לא תהיה אש, אנחנו נעשה הכול שלא תהיה אש בזמן ההתנתקות. שאלתי אותו, מה יקרה אם כן תהיה אש, האם לא תהיה התנתקות? הוא אמר: התנתקות תהיה. אז מה המשמעות שלא תהיה התנתקות תחת אש? בכל עיתוני העולם צוחקים עלינו ואומרים בצורה ברורה ביותר שישראל נסוגה מהשטחים תחת אש. אם לנו זה לא ברור, אם אנחנו עיוורים ולא רואים את המציאות - - - 
       
אילן שלגי (שינוי):
       
       בכל העולם לא צוחקים עלינו. 
       
נסים זאב (ש"ס):
       
       לא צוחקים, הם מכבדים אותנו. 
       
גאלב מג'אדלה (העבודה - מימד - עם אחד):
       
       לא הבנתי איך הם צוחקים עלינו. 
       
נסים זאב (ש"ס):
       
       אני אומר לך איך צוחקים עלינו. כשאנחנו חושבים שאנחנו בורחים מהטרור, הרי שהטרור רודף אחרינו. אנחנו חיים יום-יום את הטרור מאותו גבול שאנחנו רוצים לברוח ממנו, וה"חמאס" מבטיח שהטרור יימשך. זה לא כמו הבריחה מלבנון, ששם יש הסכם גבולות ויש מדינה. הרי ברור שראש הממשלה, לפחות זה הנוכחי, לא יוכל לתת את יהודה ושומרון. אין כוונה כזאת. 
       
גאלב מג'אדלה (העבודה - מימד - עם אחד):
       
       הם מברכים אותנו. 
       
נסים זאב (ש"ס):
       
       תהיה תמיד לגיטימציה לטרור וגם לפלסטינים להמשיך את הטרור. אז מה אנחנו עושים, מקרבים את הטרור לגבולה של מדינת ישראל מהרצועה הדרומית? לכן, ראש הממשלה לא רואה את האחריות שמוטלת על כתפיו, לפחות להבטיח את הציר הזה לתקופה של שנה או שנתיים. אני זוכר שבזמנו אמר שר הביטחון, שאת ציר פילדלפי נשמר לתקופה ארוכה. הוא דיבר על שנה לפחות. היום מדברים על כמה שבועות בלבד. אני לא מבין מה השתנה פה. האם עדיין מאמינים באבו-מאזן שהוא יכול להשבית את הטרור? הרי אין לו כוחות, אין לו אפשרויות. הוא לא שולט בשטח. מי שמכתיב בשטח הם ארגוני הטרור. 
       
היו"ר נסים דהן:
       
       תודה. חבר הכנסת אפרים סנה, ואחריו – חבר הכנסת יגאל יאסינוב. 
       
אפרים סנה (העבודה - מימד - עם אחד):
       
       אדוני היושב-ראש, חברי הכנסת, הדיון הזה איננו על ציר פילדלפי, הדיון הזה הוא על ההתנתקות, על היציאה מעזה. יש אנשים, ואני מכבד את דעתם, שמתנגדים להתנתקות, מתנגדים ליציאה מעזה. יגידו זאת, יהיה ויכוח, תהיה החלטה, ומה שהרוב הדמוקרטי יחליט זה מה שיהיה. ההיתפסות לעניין ציר פילדלפי, אין לה שום דבר אמיתי עם ביטחון ישראל. 
       
       הרי אנחנו דורשים כל הזמן ממצרים ומירדן – ירדן דווקא מבצעת את זה – שהם, בצד שלהם של הגבול, יפעלו נגד הטרור. 
       
יחיאל חזן (הליכוד):
       
       למה הם לא פועלים היום?
       
אפרים סנה (העבודה - מימד - עם אחד):
       
       אנחנו עומדים להגיע אתם להסכמים, להבנות, שבצד המצרי, בתחום מצרים, הם ירכזו כוח  שמבחינה מקצועית יהיה טוב יותר וימנע את הברחות האמל"ח. מה רע בזה? זה תפקידם. מה פסול בזה? הרי תמיד הכי טוב שצה"ל יעשה הכול, אבל אנחנו עומדים לצאת מעזה. הפתרון החלופי הוא שהמצרים ימשיכו להתרשל, ואת ציר פילדלפי צה"ל ימשיך לגהץ – לגהץ במובן הצבאי של המלה – ולשמור ולסבול קורבנות. יהיה להם תירוץ, לכל הארגונים אם הם יצליחו לפעול, לזנב בנו, למקד את כל המאמצים נגד הפעילות שלנו בציר פילדלפי. מה הרווחנו מהדבר הזה? אנחנו יוצאים מעזה כדי להפחית את החיכוך עם הפלסטינים, לא כדי להשאיר שם, כפי שאומרים, שן אחת לכאב שיניים. 
       
       אין סיבה שנישאר בציר הזה אם באמת יש ערובה לכך שהמצרים יפעלו ברצינות. עד עכשיו הם לא פעלו ברצינות. כל עוד הם לא פועלים ברצינות, אין ברירה, צה"ל צריך לעשות את המלאכה במקומם. אבל לתקוף את ההסכם הזה? מה הטעם? מה ההיגיון?
       
       גם אני מתנגד לביטול פירוז סיני. אבל מי אמר שהדברים כרוכים זה בזה? אמר כאן סגן שר הביטחון: לא אמל"ח כבד, לא טנקים, לא שריוניות; כוחות באיכות גבוהה יותר ובריכוז של 700-800 חיילים לוחמים בצד המצרי של הגבול. מה רע בזה? אינני חושב שלכנסת יש איזו זכות וטו על סוג ההסכם הזה. 
       
       אני חושב, וזאת גם תהיה ההצעה שאנחנו נציע כהצעת סיכום, שהכנסת סומכת את ידיה על אותם צעדים שמערכת הביטחון תסכם עם הצד המצרי, ובלבד שתיעשה פעולה יעילה למניעת הברחת נשק ממצרים לעזה. זה דבר שהוא אכן חיוני. תודה.        
       
היו"ר נסים דהן:
       
       תודה רבה. חבר הכנסת עבד-אלמאלכ דהאמשה, ואחריו - חבר הכנסת יגאל יאסינוב. פשוט החלפות שנעשו עם יולי אדלשטיין, והגיע הזמן לשלם. שלוש דקות. 

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, לכאורה הדיון הזה הוא במקומו, ואין יותר דמוקרטי ויותר נכון ויותר שומר גם על מעמדה של הכנסת מכך שהסכמים או שינויים מפליגים בהסכמים בין מדינות, בעלי חשיבות יתירה, יובאו לאישורה של הכנסת. כמובן גם לידיעתה, ואם זה בהקדם - עדיף ויותר בריא.
       
       אבל בדיון שלנו היום, כפי שהיה גם באמצעים קודמים, יש כוונה שקופה של חלק מחברי הבית לתקוע מקל בגלגלים של כל מה שנקרא ההתנתקות וסיום הכיבוש בעזה ובצפון הגדה המערבית. התוכנית הזאת איננה מוצאת חן בעיניהם של אנשים מסוימים, וזה לגיטימי. יש אופוזיציה, יש אנשים, מתנחלים, יש תומכים - יש מתנחלים שלא רוצים בזה, זכותם. אבל במקום להסתפק באופוזיציה הישירה והקשה שהם עושים בכל המקומות ובכל האמצעים, הם גם באים ופונים לאמצעי הזה, כאילו בעקיפין, ותוך כדי "הגנה על כבודה של הכנסת" רוצים לתקוע מקל בגלגלים של תוכנית ההתנתקות ולמנוע את ההבנות עם מצרים, שכוח מצרי ייכנס לסיני ויהיה שם על הגבול לאחר שישראל תפנה את עזה.
       
       ואני שואל: כל זה למה? מה רע בזה? הרי מצרים היא השכנה, ואם יש פה שינוי בהסכם השלום, אז השינוי הוא בהסכמה, והסכמה בין מדינות. לממשלה יש כל הזכות לעשות את זה. כפי שממשלה קודמת חתמה את הסכם השלום, והביאה את זה אומנם לאישור הכנסת, הממשלה הנוכחית רשאית לחתום גם על השינוי הזה. 
       
       לדעתי, השינוי איננו מפליג, איננו שינוי כל כך יסודי שמחייב, אבל לשיטתם של המתנגדים, גם אם הוא כך, אז הממשלה תביא את השינוי לאישור.
       
       למה צריך לעשות את זה עכשיו? למה צריך כאילו להציב תנאים לממשלה? למה צריך להתחכם ואולי מישהו ינסה לסכם את הדיון בצורה כזאת או אחרת שתתקע מקל בגלגלי ההסכם או תשים אבן נגף, או תגיד לממשלה: אל תחתמו את ההסכם עם מצרים, או אל תשנו את הפריסה של הכוחות - לא לפני שאתם מקבלים את האישור של הכנסת. 
       
       אני חושב שסיכום הדיון בדרך כזאת יהיה שקוף ומכוון כדי לתקוע את ההסכם ולמנוע את השינוי ולמנוע את ההתנתקות, או לעכב אותה, או להפריע לה בצורה כלשהי. 
       
       להביא לאישור הכנסת את ההסכם, את השינוי, זה לגיטימי, זה גם נכון, זה דמוקרטי, אבל לעשות את זה עכשיו, או להתנות תנאים לממשלה לפני שהיא מגיעה לסיכום הדיון, להביא את זה לאישור הכנסת כאילו, או שהכנסת תתנה תנאים לממשלה או תשים את עצמה קודמת בנושא האופרטיבי הזה - אני חושב שזה לא יהיה נכון, וסיכומו של הדיון הזה חייב להסתיים כך שאכן הכנסת ראויה ואמורה לדון בהסכם הזה, לאשר אותו או לדחות אותו בבוא העת, אבל לא על דרך של התניה או של מניעת הממשלה, או כבילת ידיה מלהגיע לשינוי ההסכם, כפי שהיא מוצאת לנכון עם מצרים, ולא לעשות את זה כתנאי או כאבן נגף. תודה רבה, אדוני היושב-ראש.

היו"ר נסים דהן:
       
       תודה גם לך. חבר הכנסת יגאל יאסינוב.

רן כהן (יחד):
       
       אני רואה שאני רשום. 

היו"ר נסים דהן:
       
       אחרי חבר הכנסת יגאל יאסינוב – חבר הכנסת יחיאל חזן, אחר כך – חבר הכנסת עסאם מח'ול, אחר כך - חבר הכנסת חמי דורון.

רן כהן (יחד):
       
       דהאמשה דיבר עכשיו. 

היו"ר נסים דהן:
       
       דהאמשה דיבר לפני תורו. 

רן כהן (יחד):
       
       הוא הוקדם?

היו"ר נסים דהן:
       
       הוא אוחר. 

יגאל יאסינוב (שינוי):
       
       תודה. 
       
       אדוני היושב-ראש, חברי חברי הכנסת, אני חושב שיש שתי שאלות מרכזיות. חוץ מהשאלה אם יש לאפשר למצרים להגן עלינו על-ידי שמירה נגד הברחות בציר פילדלפי, השאלה היא בעצם אם אישור לדבר הזה צריך להינתן על-ידי הכנסת או לא, האם זה שינוי הסכם או לא שינוי הסכם? אני חושב שבטוח שזה שינוי הסכם בין מדינות, וכמו שההסכם אושר בכנסת, גם כל תיקון של ההסכם צריך בסופו של דבר לבוא אלינו. 
       
       השאלה האחרת - אם אפשר לסמוך על שוטרים מצרים? אנחנו זוכרים איך רק לפני כמה שבועות השוטרים האלה רדפו אחרי ציפורים, שחשדו שהם מרגלים ישראלים. אינני יודע, אני חושב שזה עניין יותר מקצועי, אבל אני אישית לא מאמין ולא רוצה לסמוך על הגנה מצרית עלינו. 
       
       והשאלה היא אחרת, מה בעצם קורה? אנחנו מאשרים בניית נמל בעזה, האם אנחנו יכולים להיות בטוחים שלא יבריחו נשק דרך הנמל הזה? בטח שכן. מה יקרה עם שאר הגבול חוץ מציר פילדלפי? מה יקרה אתו? כי בעצם, מה שאני רואה, שאנחנו - עם כל המערכת סביב עזה - אנחנו מוצאים את עצמנו בדירה שבנו בה במקום ארבעה קירות, רק שלושה, ואת הקיר הרביעי שכחו. 

       750, 1,000 מצרים, 3,000 מצרים - מה ההבדל? חיילים, שוטרים. ההבדל הוא פשוט. אם זה חיילים, אז זה שינוי הסכם חד וחלק ואי-אפשר לטעון משהו אחר. אם זה שוטרים, אז העניין הוא בפרוטוקול צבאי, ואז את מספר השוטרים אפשר לעדכן - מ-50 ל-1,000, ל-2,000, ל-100,000 שוטרים, ואז מה ההבדל בין שוטר מג"ב לבין חייל?
       
       אינני מאמין בהגנה על-ידי המצרים, ואני גם רוצה לספר לכם עוד משהו, חוויה מזמן שהייתי נער. גרתי אז בעיר חרקוב, בשכונה ששליש מהתושבים בה היו יהודים, ובשכונה הסמוכה היו מעונות של אוניברסיטה צבאית ששליש מהסטודנטים בה באותו זמן, אני חושב, היו מצרים. 

היו"ר עבד-אלמאלכ דהאמשה:
       
       חבר הכנסת יאסינוב. 

יגאל יאסינוב (שינוי):
       
       אני מסיים. ואני רוצה להגיד לכם שמאז אני מכיר אותם; אותם שוטרים, אותם חיילים, אותם אנשים עם נשק, שיבואו לשמור עלינו - אני לא רוצה להיות בזה, אני לא רוצה הבטחה שלהם.


היו"ר עבד-אלמאלכ דהאמשה:
       
       תודה רבה לחבר הכנסת יאסינוב. חבר הכנסת יחיאל חזן - בבקשה, אדוני. גם לך יהיו אותן שלוש דקות. אחריו ידברו, אם יהיו נוכחים, לפי הסדר, חברי הכנסת עסאם מח'ול, חמי דורון, אליעזר זנדברג, רן כהן ואחרים. בבקשה, חבר הכנסת חזן. 

יחיאל חזן (הליכוד):
       
       אדוני היושב-ראש, כנסת נכבדה, שבענו התחייבויות והבטחות של כל מי שנושא ונותן עם מדינת ישראל. מנחם בגין בזמנו, כאשר ניהל משא-ומתן עם המצרים, ניהל מאבק קשה, קשוח, כדי להשאיר את הגבול הבין-לאומי - מה שנקרא היום ציר פילדלפי - ואז, בזמנו, כדי לשכנע את עם ישראל ואת מליאת הכנסת, הוא גם אמר: אנחנו הולכים לפנות את חבל-ימית ואת סיני כדי לשמור על גוש-קטיף ועל יהודה ושומרון. 
       
       מנחם בגין כבר איננו אתנו, אפשר ללכת למוזיאון ולמרכז מורשת מנחם בגין ולראות ולשמוע את הדברים בקולו שלו, שכדי לשמור על גוש-קטיף וכדי לשמור על יהודה ושומרון, צריך לוותר על ההתיישבות ועל סיני. והנה, היום אומר לנו ראש הממשלה אריאל שרון, שבשביל לשמור על יהודה ושומרון צריך לוותר על גוש-קטיף. 
       
       אנשי המקצוע, אנשי הצבא, אומרים: אסור בשום פנים ואופן לוותר על ציר פילדלפי.
       
אילן שלגי (שינוי):
       
       מה? אנשי הצבא רוצים שהחיילים שלנו יהיו - - -?
       
יחיאל חזן (הליכוד):
       
       אנשי הצבא הם אנשים שיש להם ניסיון יותר משיש שלך. אתה חבר בוועדת החוץ והביטחון, ושמעת בעצמך את ראש השב"כ. עכשיו, אני רוצה לשאול אותך: כאשר אתה חולה, למי אתה הולך? לרופא? בשבילי אנשי הצבא הם אנשי המקצוע, וצריך לשמוע לאנשי המקצוע.
       
עסאם מח'ול (חד"ש-תע"ל):
       
       הם לא רוצים - - -
       
יחיאל חזן (הליכוד):
       
       כאשר היום בפועל - -
       
אילן שלגי (שינוי):
       
       - - -
       
היו"ר עבד-אלמאלכ דהאמשה:
       
       חבר הכנסת שלגי, תאפשר לו.
       
יחיאל חזן (הליכוד):
       
       - - המצרים לא מסכלים את העברת הקונטיינרים מדי יום במנהרות, בטח ובטח הם לא יסכלו את העברת אותו ציוד צבאי לא דרך המנהרות אלא דרך הגדר. 
       
       אולי אתה רוצה להתאבד. אני לא מעוניין להתאבד אתך, עם כל עם ישראל. אני לא מעוניין להתאבד. מה זה, טרמפ, לשחרר, לתת, לחלק? תסלח לי. צריכה להיות אחריות.

רן כהן (יחד):
       
       למה הלכת לאריאל?
       
יחיאל חזן (הליכוד):
       
       צריכה להיות אחריות קולקטיבית. צריכה להיות פה אחריות, ולא לתת למצרים לשים 700 שוטרים - -
       
עסאם מח'ול (חד"ש-תע"ל):
       
       - - -
       
יחיאל חזן (הליכוד):
       
       - - וכאשר הם לא יעמדו במשימות שלהם ויבקשו 3,000, מה תעשה? או אם זה עוד 4,000, מה תעשה? גם תיתן להם? הסכם צריך לכבד ולא לפתוח מחדש. אם המצרים באמת רוצים לדאוג שלא יהיה טרור במדינת ישראל, היום הם יכולים לעצור את הקונטיינרים שמגיעים מסודן.
       
היו"ר עבד-אלמאלכ דהאמשה:
       
       קונטיינרים?
       
יחיאל חזן (הליכוד):
       
       כן, קונטיינרים. ארגזים שלמים עוברים מתחת לאדמה באותן תעלות, מנהרות. שלא ימכרו לנו סיפורים. הסיפור האמיתי הוא שראש הממשלה אמר, שכל עוד לא נפנה את פילדלפי, אנחנו עדיין ניקרא כובשים. זה הסיפור האמיתי.
       
היו"ר עבד-אלמאלכ דהאמשה:
       
       תודה רבה. בדיוק.
       
עסאם מח'ול (חד"ש-תע"ל):
       
       מה שנכון נכון. מה שנכון נכון.
       
יחיאל חזן (הליכוד):
       
       אני קורא לכם, חברי הכנסת, להפסיק להיות פתאים, להפסיק להאמין לכל השקרים. אסור לשנות את הסכם השלום.
       
היו"ר עבד-אלמאלכ דהאמשה:
       
       תודה רבה לחבר הכנסת חזן.  חבר הכנסת עסאם מח'ול, בבקשה. גם לך יהיו אותן שלוש דקות.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, עושה רושם שכמה חברי כנסת בראשות חבר הכנסת שטייניץ טרם השתחררו מעבדות מצרים ומישהו כנראה שכח אותם שם. שמעתי את יושב-ראש ועדת החוץ והביטחון מדבר על טרויה. אני יודע שהוא מעדיף עיר אחרת ביוון - ספרטה, אבל גם ספרטה עד מהרה הפכה לעיי חורבות, מאחר שהיא התעקשה לחיות רק על חרבה, חבר הכנסת חזן. אני חושב שהגיע הזמן להחליף  דיסקט ולחשוב חשיבה אחרת, לפני שיהיה מאוחר.
       
       בסופו של דבר, לא מצרים, לא ארצות-הברית ולא ישראל יכפו את השקט בציר פילדלפי או בכל מקום אחר, אם לא יהיה פתרון מדיני ואם לא יבוא השקט על-ידי השגת שלום צודק ופתרון מדיני צודק; בלי זה כל הדיבורים  יהיו בגדר זריית חול בעיניים.
       
       בסופו של דבר, השאלה של ציר פילדלפי היא לא שאלה ישראלית בכלל. אני מתפלא על שהכנסת עוזבת את כל הדברים שהיא צריכה לדון בהם ודנה בנושא שהוא לא לה. הכוחות הישראליים הכובשים גם בציר פילדלפי צריכים להתפנות משם. ציר פילדלפי הוא עניין פלסטיני-מצרי, וצריך להחליט עליו בפרלמנט הפלסטיני ובפרלמנט המצרי, ולא בפרלמנט הישראלי.
       
       מה שנחוץ אולי - אני בטוח שהפלסטינים היו מעדיפים פתרון אחר, כוח בין-לאומי, ולא רק בציר פילדלפי, לאורך הגבול בין ישראל לבין רצועת-עזה. אז הייתי מבין שאנשים מחפשים באמת פתרון. הם רוצים גם פתרון מדיני, הם רוצים גם להגיע לאיזה הסכם, והם גם רוצים לשמור על הביטחון של מדינת ישראל על-ידי הצבתו של כוח בין-לאומי. אבל, הסירוב לכוח בין-לאומי וגם ההתעקשות על ציר פילדלפי - היא התעקשות פוליטית-מדינית ולא ביטחונית. רק למראית עין הם מדברים על הצד הביטחוני כאן.
       
       מצרים היא מדינה מרכזית במזרח התיכון. אי-אפשר להתעלם ממנה, ואי-אפשר להתייחס אליה רק כאל איזו כנופיה שתספק עכשיו למדינת ישראל הגנה מפני הברחת נשק, או שלא תספק הגנה כזאת. למצרים יש אינטרס בפתרון ויש אינטרס בסיום הסכסוך הישראלי-פלסטיני. אני יודע שבממשלת ישראל מאז הקמתה בראשות אריאל שרון, היו קולות של שרים שקראו ללכת על אסואן ועל טהרן ולנהל מלחמה, והם לא השתנו. הקולות האלה לא השתנו עם פילדלפי ובלי פילדלפי, וזה לא ההבדל.
       
       אדוני היושב-ראש, אני  חושב שהבעיה המרכזית בשיח הזה היא הניסיון להפוך את השאלה של ההתנתקות ולהפוך את השאלה של מה שיקרה ומה שקורה ברצועת-עזה לשאלה ישראלית פנימית. זו לא שאלה ישראלית פנימית. זו שאלה שבין העם הפלסטיני לבין מדינת ישראל. כל פתרון וכל מענה לכל קושיה צריך לעבור דרך משא-ומתן עם ההנהגה של העם הפלסטיני ועם ממשלת ישראל, ויביא לסיום הכיבוש, כי קיום הכיבוש הוא מקור האסונות, הוא מקור הטרור, הוא מקור האלימות והוא מקור חוסר הביטחון גם לישראלים וגם לפלסטינים.
       
היו"ר עבד-אלמאלכ דהאמשה:
       
       תודה רבה לחבר הכנסת עסאם מח'ול. חבר הכנסת חמי דורון, בבקשה. אחריו - חברי הכנסת אליעזר זנדברג ורן כהן.
       
חמי דורון (שינוי):
       
       אדוני היושב-ראש, חברי חברי הכנסת, דיברו פה קודם על כך שהמצרים שומרים על ההסכם, על הסכמי קמפ-דייוויד, על הסכמי השלום. לכל אלה שאומרים זאת אני מציע היום לקרוא את "The Marker"  - איך המצרים חותמים על הסכם למכירת גז למדינת ישראל בשווי של למעלה מ-2.5 מיליארדי דולר ומסתירים זאת, וכאשר פונים העיתונאים ומבקשים תגובה משר הנפט, הוא מתחיל לדבר על ההסכם שיש למצרים לאספקת גז לירדן, ורק חס וחלילה שלא ידעו במצרים, התושבים, האזרחים, שיש יחסים בין הממשל, המשטר המצרי למדינת ישראל, שמא תצילנה אוזניו של העם. אני מפנה את כל הגנרלים - מישהו דיבר פה קודם על גנרלים שהם יודעים טוב יותר.
       
היו"ר עבד-אלמאלכ דהאמשה:
       
       אבל כתבו שהם מספקים גז לירדן במקום לישראל? הבנתי נכון?
       
חמי דורון (שינוי):
       
       לא. כשדיברו עם השר וביקשו ממנו הבהרות לגבי ההסכם המדיני, שהוא הסכם שמתלווה להסכם הכלכלי, הוא דיבר על ההסכמים שיש להם עם ירדן. ישראל? - יוק, לא קיימת. צריך להבין את המנטליות ואת הגישה.
       
       אם יש התנתקות, אין ברירה ומדינת ישראל לא יכולה להישאר בציר פילדלפי. זו המציאות. הדברים הם כאלה, ואמרו זאת כבר לפני כאן. אינני מחדש שום דבר. אני מניח שהתנתקות תהיה, ולכן אני מניח שאנחנו גם נצא מציר פילדלפי. אבל, צריך לחלק את הבעיה כאן לשני ראשים. 
       
       הראש הראשון הוא, האם שינוי כלשהו בהסכם, בהסכם השלום שנחתם עם מצרים, צריך לבוא לבית הזה בראש ובראשונה, כי הבית הזה הוא זה שאישר את הסכם השלום המקורי ב-1979, או שבאמת מדובר במצב שבו ראש הממשלה יכול לעשות מה שהוא רוצה והוא יחליט שאיזה פרוטוקול צבאי, כפי שהוא קורא לו, מספק, ואין מדובר בשינוי ההסכם. 
       
       אני חושב שצריך להסביר לראש הממשלה, שגם הפרוטוקול הצבאי מהווה נספח להסכם קמפ-דייוויד ונספח להסכם השלום שנחתם פה ואושר פה בבית הזה. על כן, כל שינוי בנספח הזה, בפרוטוקול הזה, ולא משנה באיזה שם יקראו לו, הוא עדיין שינוי משמעותי ומהותי מאוד של הסכם השלום. לכן, הוא חייב לבוא לבית הזה. 
       
       אני לא בטוח שהכנסת צריכה להיתלות בהחלטתו של היועץ המשפטי לממשלה. הוא היועץ המשפטי לממשלה והוא מייצג את הממשלה. לכנסת יש יועץ משפטי משלה, ויש חוות דעת מצוינת של היועצת המשפטית.

רן כהן (יחד):
       
       כשייבחר.
       
חמי דורון (שינוי):
       
       יש ממלאת-מקום, ואני סומך את ידי על ממלאת-המקום. יש יועצת משפטית מצוינת לוועדת החוץ והביטחון, ושנינו יודעים כמה היא יועצת משפטית מצוינת. היא נתנה חוות דעת מנומקת וטובה, למה זה צריך לבוא לבית הזה, בלי להתווכח אם צריך לצאת או לא צריך לצאת. קודם כול זה צריך לבוא לבית הזה. 
       
       השאלה השנייה היא אם יש צורך בשינוי מהותי של הסכם. 

מל פולישוק-בלוך (שינוי):
       
       צריך שינוי.
       
חמי דורון (שינוי):
       
       זה שיש צורך להביא את השינוי לכנסת, זה ודאי. על זה אין ויכוח. השאלה היא אם יש צורך בשינוי מהותי של ההסכם. האם אין אפשרות להסתפק בשוטרים? אומרים לנו, שהשוטרים המצרים הם פלאחים ומקבלים שכר מועט, ולכן קל מאוד לקנות אותם. אדוני היושב-ראש, להבריח אדם את הגבול עולה 300 דולר, ונותנים לשוטר המצרי 50 דולר, הוא עוצם את עיניו וכך עוברת עוד נערת ליווי לישראל, או עוד עובד זר. לא זאת הנקודה. ברגע שהמצרים יחליטו במהלך אסטרטגי שהם מונעים את ההברחות, לא תהיינה הברחות. שוטרים או חיילים, זה לא משנה, הם צריכים לבצע את ההחלטה. בצד הירדני זה עובד מצוין. אין הברחות מהצד הירדני, כי ירדן החליטה החלטה אסטרטגית שזה מה שהיא עושה. מצרים לא החליטה כך. 
       
       אני רוצה לומר רק עוד דבר אחד. ברגע שמדינת ישראל פותחת את ההסכם הזה ונותנת אפשרות למעבר של חיילים מצרים, באותו רגע העיקרון של פירוז סיני מת. 

רן כהן (יחד):

       למה?

חמי דורון (שינוי):
       
       חבר הכנסת רן כהן, אתה יודע שברגע מתחילים בשינוי מהסוג הזה, זו שיטת הסלאמי. 

רן כהן (יחד):
       
       - - - 
       
חמי דורון (שינוי):
       
       אני מוכן שיהיו 2,000 שוטרים ולא חייל אחד. 
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון. יעלה ויבוא חבר הכנסת אליעזר זנדברג. 
       
אליעזר זנדברג (שינוי):
       
       אדוני היושב-ראש, רבותי חברי הכנסת, אני מבקש לצרף את קולי לאלה שאומרים כאן בצורה מפורשת, שכל שינוי בהסכם מחייב את אישור הכנסת, וסבורים שמה שמוצע, בהנחה שמה שמוצע הוא גם מה שיהיה בסופו של יום, הוא בבחינת שינוי בהסכם. 
       
       אני חושב שזאת תהיה שיטה טובה לצפות מראש הממשלה שיתאים את רצונותיו לחוק, ולא להתאים את החוק לרצונות של ראש הממשלה, בעיקר בכל מה שנוגע למהלכים האחרונים. 
       
       הסבירו קודמי שסבורים כמוני מדוע יש הבדל בין שוטרים לבין חיילים, ואני לא אחזור על כך. אחד התירוצים הכי לא הגיוניים בעיני, שהושמעו מפי המצרים, כך נאמר, זה שהשוטרים לא יודעים לעשות מלאכתם נאמנה, ולעומתם אנשי צבא וחיילים יודעים לעשות, הם ישמרו. מי שומר על קהיר שלא ייכנסו אליה מבריחי נשק בשביל "האחים המוסלמים"? מי שומר על הסדר ברחבי מצרים? שוטרים. אז אם יש שוטרים טובים ושוטרים רעים, שיביאו את השוטרים הטובים. 
       
       למה אנחנו צריכים לסגת מעקרונות והתחייבויות שכבר סוכמו? אם המצרים התחייבו לשמור על הסדר ולפקח על המעברים, למה אנחנו צריכים להסכים היום לשינוי מהותי על מנת שהם יעשו את מה שהם התחייבו מלכתחילה לעשות והם עדיין לא עושים? בעיני, יש בכך תקדים מסוכן. 
       
       כולנו יודעים מה הם רוצים. הם רוצים לשבור את העיקרון של פירוז סיני. אסור לנו לשחק לידיהם, וחובה עלינו לדרוש שתיעשינה הפעולות לא רק על ציר פילדלפי, לא רק בנקודה שאנחנו ממקדים בה את הביקורת ואת הדאגות היום. הלוא הנשק לא נוצר בציר פילדלפי. הוא מגיע מאיזה מקום. הוא מוברח, הוא מוכנס לסיני. זה הזמן לדרוש מן המצרים למלא את ההתחייבות הבסיסית של מניעת ההברחה לסיני, ואז גם הבעיה בציר פילדלפי תהיה פחות אקוטית. 


היו"ר עבד-אלמאלכ דהאמשה:
       
       תודה רבה לחבר הכנסת אליעזר זנדברג. חבר הכנסת רן כהן, בבקשה. אחריו - חבר הכנסת מאיר פרוש, ואחריו - חברת הכנסת אתי לבני. 

רן כהן (יחד):
       
       אדוני היושב-ראש, חברות וחברי הכנסת, לכאורה אפשר היה לומר שהנושא הזה הוא לא נושא במתח גדול. היום גילה לנו ראש אמ"ן, ואני מניח שאני לא מגלה סוד וזה כבר נודע בציבור, שבחודשים מאי ויוני הגבול בין רצועת-עזה לבין סיני היה סגור ושום הברחה של תחמושת ונשק לא נעשתה שם, הגבול היה סגור הרמטית. שאלתי אותו: איך? הוא אמר לי, משום הפעילות של הפלסטינים, המצרים ואנחנו. הוא אפילו תיאר את הפעילות הפלסטינית הנחרצת נגד ההברחות. 
       
       למרות הכול אני רוצה לומר, שגם אני הייתי מאוד רוצה לסמוך על הפלסטינים שהם יעצרו את הברחות הנשק, אבל מה לעשות שגם אני, שרוצה את ההסכם הזה מכל הלב, רוצה שיהיה עוד גורם שיהיה לו אינטרס שלא לתת לתחמושת ולחומרי חבלה לעבור לתוך הרצועה.

רשף חן (שינוי):
       
       וזה המצרים?
       
רן כהן (יחד):
       
       וזה דווקא המצרים. למצרים יש היום מחויבות ממשית לעצמם, לא לנו, למנוע את חיזוק הגורמים הפונדמנטליסטיים בתוך העולם הערבי ובתוך רצועת-עזה. ודאי אם ההסכם שעליו מדובר בדיון הזה ייערך בין ישראל לבין המצרים, בהתניה שהמצרים מציבים את 750 החיילים לאורך הגבול עם רצועת-עזה, תוך התחייבות שהם מונעים את ההברחות. אחרת אין טעם. להציב את החיילים הללו בלי ההתחייבות הזאת, אין טעם. 

רשף חן (שינוי):
       
       - - - 
       
רן כהן (יחד):
       
       אמר היום ראש אמ"ן, אם הם יעשו את זה, אנחנו נדע, ואם לא - גם כן נדע. 
       
רשף חן (שינוי):
       
       ואז מה נעשה, נתבע אותם?
       
רן כהן (יחד):
       
       אני רוצה להניח את דעתך. אני רוצה לומר שני טיעונים. אם מדינת ישראל לא תגיע למצב שבו יהיה תחליף שיבטיח את חסימת הברחות בגבול פילדלפי, לא תהיה יציאה מרצועת-עזה. גם אם תהיה יציאה מכל רצועת-עזה ובגבול הזה אנחנו נישאר, הרי לא נסמוך על מישהו אחר, זה מה שאנשי הימין רוצים; יש לזה רק משמעות אחת, אנחנו נשארים המפקחים עם המפתח על השער ועל הדלת לרצועת-עזה, שהרי בשאר שלושת הכיוונים היא סגורה על-ידינו, גם מהזווית של הגבול היבשתי וגם מהים. אם אנחנו אלה שסוגרים את הדלת של היציאה והכניסה בין רצועת-עזה למצרים, המשמעות היא שהם סגורים ומסוגרים. אז כל התדמית על בית-סוהר אחד גדול, על האחריות שלנו ועל זה שאנחנו לא משחררים, תישאר עלינו. אני מניח שאם לא יהיה תחליף כזה שיבטיח את הסגירה של הרצועה בפני הברחות אמל"ח, המשמעות היא שאנחנו נישאר שם. נישאר שם, זה נקרא שלא יצאנו מרצועת-עזה.
       
       חבר הכנסת רשף חן, אלוהים אדירים, שמישהו יסביר לי, ושאלתי את ראש אמ"ן היום, מה יקרה למדינת ישראל אם יהיו חיילים מצרים בינם לבין הפלסטינים, הרי לא מדובר בינינו לבין הנגב. יכול להיות שיש לנו זמן וצריך להגיד לא. אל מול הנגב אולי לא צריך להציב. אבל, מה הבעיה שלנו עם 750 החיילים בין רצועת-עזה לבין סיני? מישהו בכלל מדמיין לעצמו שזה סיכון ביטחוני למדינת ישראל כשזה אפילו לא על גבולנו? זה על גבול המדינה הפלסטינית העתידית ברצועת-עזה. הרי זה שטות, אין לזה שום ערך. 
       
       רבותי, בואו גם לא נדבר בתקדימים. התקדימים כבר נשברו. מדינת ישראל ידעה, ובהסכמתה נכנסו ספינות מלחמה מצריות אל גבול המים הטריטוריאליים של רצועת-עזה. זה היה אינטרס שלנו, לכן עצמנו עיניים. מצרים עצמה עיניים כשאנחנו הכנסנו טנקים שלנו אל ציר פילדלפי. זה בניגוד להסכם השלום עם מצרים. מישהו עשה מזה מלחמה? רבותי, למה רוצים להגיע? רוצים לצאת מרצועת-עזה, רוצים להשתחרר מהכיבוש הזה שלנו שם, או רוצים להישאר כפותים עד קצה הגבול שם?
       
       אני בעד העמדה שהציג היום ראש אמ"ן, סליחה, אתמול האלוף איילנד. בין התפיסה שאומרת: בואו נפקח, נשלוט, נישאר, נקיים את השליטה שלנו, לבין להתנתק, אני בעד להתנתק. גם הוא בעד להתנתק. מי שרוצה להתנתק צריך לאפשר למצרים להישאר על ציר פילדלפי. אם צריך להצביע על זה בכנסת או לא, יכריע היועץ המשפטי לממשלה. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת רן כהן. חבר הכנסת מאיר פרוש - בבקשה, אדוני. אחריו - חברת הכנסת אתי לבני. אחריה - חברי הכנסת דוד לוי, ג'מאל זחאלקה, איוב קרא ואריה אלדד, לפי הסדר. 

מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, קורה דבר חמור וחסר תקדים בתולדות מדינת ישראל, כי בעקבות ההסתבכות של הממשלה בביצוע תוכנית ההתנתקות, אנו מספקים למצרים עכשיו מנוף לשינוי מהותי של הסכם השלום שלה אתנו. כלומר, אנו עדים לכך שהממשלה מוסיפה חטא על חטא. כי מה היה המרכיב החשוב ביותר שלנו בהסכם השלום שעליו חתם מנחם בגין עם סאדאת? מה היה המרכיב העיקרי באותו הסכם? והתשובה ידועה, עקרון הפרדת הכוחות. זה היה הדבר החשוב אז.
       
        ומה יקרה מעתה? כוחות צבא מצרי, אומנם בסדרי גודל זניחים יחסית, יתפרסו על ציר פילדלפי, אבל הם ילכו ויגדלו עם הזמן, ולנו לא תהיה ברירה אלא לאשר את הגדלתם, כמובן כאשר יבואו ויגידו שזה לטובת מדינת ישראל. יתר על כן, בשלב ראשון מדובר אומנם בפריסת כוחות לאורך ציר פילדלפי, אבל בהמשך זה יהיה כנראה לאורך הגבול כולו בואכה אילת.
       
       אדוני היושב-ראש, איזהו חכם - הרואה את הנולד. עלינו לראות לא רק מה שיקרה בעוד חודשיים-שלושה, אלא מה לעלול לקרות לנו בעוד שנה-שנתיים. עצם הנכונות שלנו להיגרר לשינוי בעל השלכות ביטחוניות חמורות, בעל השלכות אסטרטגיות מרחיקות לכת למען צורך טקטי ביסודו כמו ההתנתקות מגוש-קטיף, עצם הנכונות הזאת מעידה על ליקוי מאורות בממשלה, והיא מעידה על עיוורון מדיני. 
       
       אדוני היושב-ראש, המצרים יהיו המרוויחים הגדולים מהשינוי הזה, כי המצרים רוצים כל השנים לשבור את עקרון הפירוז ולשבור את ההסכם האוסר פריסת כוחות מצריים, הסכם שלכאורה פוגע בריבונותה של מצרים. אבל הם, המצרים, לא האמינו שאנחנו נתקפל. הם לא האמינו שישראל תוכיח העדר הבנה מדינית כה אלמנטרית, והם מקבלים על טס של כסף מתנה יקרת ערך.
       
        ואיוולת גוררת איוולת. יש הסכמה שלפיה סילוק הכוח המצרי מאזור הגבול יוכל להיקבע בעתיד רק בהסכמת שתי המדינות. האין זו איוולת? כי גם אם נגזר עלינו כביכול לאפשר עתה פריסת כוחות מצריים לאורך הגבול, מדוע לא תישמר הזכות לשינוי בעתיד לישראל בלבד? 
       
       והגרוע מכול, מנחם בגין הצליח בתבונתו המדינית לנתק את היחסים שלנו עם מצרים מהתלות בבעיה הפלסטינית. ומה עושה ראש הממשלה שרון? הוא קושר ומחבר את היחסים העתידיים שלנו עם המצרים עם התפתחות היחסים שלנו עם הפלסטינים. שרון נותן בידי הפלסטינים "מכשיר" לווסת את מערכת היחסים בין מצרים לבין ישראל. כאשר המתח עם הפלסטינים יגבר, המצרים יצטרכו לנקוט עמדה. 

אילן שלגי (שינוי):

       אתה שולח את הבנים שלך לציר פילדלפי? אתה רוצה שהבנים שלנו יהיו בציר פילדלפי. אתם פחדנים.
       
מאיר פרוש (אגודת ישראל - יהדות התורה והשבת):
       
       זה ברור לי שאתה צועק כאשר כל חבר כנסת עומד פה, וזה לא משנה מהן העמדות שלו ולאן הוא שולח את הילדים שלו. 
       
אילן שלגי (שינוי):

       הבנים שלנו בציר פילדלפי, הבנים שלך בישיבה. אתם פחדנים.
       
מאיר פרוש (אגודת ישראל - יהדות התורה והשבת):
       
       ברור לי - - -
       
היו"ר עבד-אלמאלכ דהאמשה:
       
       חבר הכנסת שלגי, אמרת את מה שאמרת. תן למר פרוש לסיים. 

חיים אורון (יחד):

        זה במלחמה של דת. תחליף את הכלי, מה תגיד לאיתם? גם לו תגיד את זה? הוא גם נגד. 
       
מאיר פרוש (אגודת ישראל - יהדות התורה והשבת):
       
       הוא אומר לו את זה. אם יקראו לי מצרי, חבר הכנסת שלגי ישתוק. 
       
       וברור לצד מי יטו המצרים את הכף. 
       
       אני אומר שהממשלה הזאת מוסיפה חטא על חטא ואיוולת על איוולת ומוליכה אותנו אל פי התהום. תודה. 
       
אפי איתם (ציונות לאומית דתית מתחדשת):

       אז תעזבו את הממשלה. אתה בקואליציה, לא? 
       
היו"ר עבד-אלמאלכ דהאמשה:
       
       חבר הכנסת פרוש, אתה סיימת. תענה להם מלמטה. חברת הכנסת אתי לבני, בבקשה. 
       
אפי איתם (ציונות לאומית דתית מתחדשת):
       
       הבנים שלנו גם בישיבה וגם בצבא, וגם אותם אתם לא אוהבים, אז מה זה יעזור? 
       
אילן שלגי (שינוי):
       
       לא, הבנים שלך בסדר גמור. הם גם עובדים והם גם משרתים. הם גם משלמים מסים. הכול בסדר. 
       
רן כהן (יחד):

       על מה אתה מדבר? 
       
מאיר פרוש (אגודת ישראל - יהדות התורה והשבת):

       רן, רק אם אני אהיה ערבי, בעיני שינוי זה יהיה בסדר. 
       
אילן שלגי (שינוי):

       אתה שולח את הרוצח הזה לרחובות ירושלים - - -
       
היו"ר עבד-אלמאלכ דהאמשה:
       
       חברת הכנסת לבני, אני מבקש להמתין. ניתן להם להמשיך. זהו? תם הפרק? תודה רבה. חברת הכנסת לבני - בבקשה, גברתי. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, הנושא הזה הוא נושא קשה, מכיוון שכמו שמגדירים בגישור win-win situation, שכל מה שתעשה יהיה לטובה, הנושא הזה הוא lose-lose situation, כל מה שנעשה הוא כל כך בעייתי, הוא כל כך מסוכן, אבל בכל אופן צריך לקבל הכרעה. 
       
       יש לנו כאן הכרעה בשתי רמות: האם להביא את הנושא הזה לכנסת, ואחר כך לגופו של עניין באופן מהותי - האם לצאת מציר פילדלפי ולהסכים לכניסת כוח מצרי. 
       
       אשר לשאלה אם להביא את הנושא הזה לכנסת, אפשר לתת לזה פרשנות משפטנית משני סוגים. הראשונה היא, שאנחנו מדברים על הסכם השלום עם מצרים, ואנחנו משנים אותו. אישרנו אותו בכנסת, צריך להביא לשינויו בכנסת הזאת. הפרשנות השנייה היא שזה חלק מנושא ההתנתקות. אישרנו בכנסת את נושא ההתנתקות על כרעיה ועל קרבה. הממשלה מובילה את המהלך הזה, את פרטיו, את הביצוע שלו, וגם בנושא הזה של ציר פילדלפי יש פררוגטיבה לממשלה להחליט אם לצאת. 
       
       אני הייתי תומכת בהבאת הנושא הזה לכנסת, מאחר שהכנסת היא המקום שבו אפשר באמת ללבן את הנושא ולתת ביטוי לרוב הדעות. עם זאת, אני שומעת את הדברים, ולמתנגדי ההתנתקות המסורתיים לאורך כל התקופה הזאת מצטרפים כמו שנקראו כאן "המצרתולוגים", או אלה שרואים במצרים מוקצה, שאי-אפשר להגיע אתה לשום הסדר, אסור להאמין לה. היא מדינה שמוליכה אותנו שולל. אומנם עברו 26 או 28 שנים מאז ההסכם, אבל צריך לחשוש יום-ויום ושעה-שעה שהכול יתהפך. והראיה, הם אפילו לא מפרסמים בעיתונות שלהם על ההסכם לאספקת הגז. זאת ראיה שהם מתעלמים מאתנו ולא מכירים בנו. 
       
       ולכן, ביחס הזה של האם להביא לכאן או להביא לכאן, אני משאירה את שיקול הדעת ליועץ המשפטי שיכריע. אם הוא יגיד שלא חובה להביא את זה לכנסת, אז אולי לא חובה להביא את זה לכנסת. 
       
       אשר ליציאה מציר פילדלפי, אמרו כאן כמה וכמה דוברים, שיש אחידות דעים בוועדת החוץ והביטחון. באו הדוברים ואמרו שאסור לצאת, שהסיכונים יותר מדי גדולים. ואני רוצה לומר שיש גם דעות אחרות. אני עצמי ניהלתי שיחה עם אחרים, עם ראש השב"כ לשעבר מר אבי דיכטר, שחוות דעתו מקובלת על רוב אנשי הבית הזה. מהדברים שאני שמעתי ממנו, אומנם בזהירות, אומנם במדידות, צריך לבדוק את ההסכם. ההסכם צריך להיות מוגבל ל-750 איש ותו לא. צריך לראות את ההתחייבויות, אבל בהחלט אפשר ללכת למהלך כזה. 
       
היו"ר עבד-אלמאלכ דהאמשה:
       
       תודה רבה. 
       
אתי לבני (שינוי):
       
       זה מהלך רב-סיכונים, אבל הוא טוב מכל אלטרנטיבה אחרת. תודה. 
       
היו"ר עבד-אלמאלכ דהאמשה:
       
       תודה רבה לחברת הכנסת אתי לבני. חבר הכנסת דוד לוי - בבקשה, אדוני. אחריו - חבר הכנסת איוב קרא, ואחריו - חבר הכנסת זחאלקה. בבקשה. 
       
דוד לוי (הליכוד):
       
       אדוני היושב-ראש, כנסת נכבדה, אני חושב שלא אגזים אם אומר, שאנחנו חיים בעידן שבו כל כללי האחריות התמוטטו ומתמוטטים לנגד עינינו. במדינה שולטת הממשלה החלשה ביותר שידע עם ישראל מאז הקמת המדינה. כל נושא בעל משמעות לאומית-ביטחונית-מדינית ממדרגה ראשונה מטופל בדרך – איך אומרים בסלנג שלנו? – "חפיף". בקלי קלות, בקלות דעת.
       
       בכלל אפשר בנושא כל כך חשוב, אדוני היושב-ראש, אשר הושג בעמל רב – ההסכם עם מצרים – לעסוק בו בצורה חובבנית, בחוסר אחריות, בלי אפילו לחשוב להביא אותו לכנסת? במה מדובר? ואני חסיד של השלום עם מצרים, תמכתי בו. אני חושב שהוא הישג כביר. עשיתי בתקופת שירותי כשר החוץ כמיטב יכולתי כדי לחזק אותו. אבל אומר מה שכל אחד יודע: מצרים, בעניין הזה של שמירה על חוזה השלום, מניעת חדירה של גורמים טרוריסטיים ואמל"ח, לא מקיימת את חלקה. 
       
       אז במקום לעמוד על העניין הקרדינלי הזה, אנחנו הולכים לאיזה סידור שאיש אינו יודע לאן יוביל, אם לא יפגע ביחסים בינינו לבין מצרים בעתיד. וככה, כמו בעניין ההתנתקות, ככה בעניין הזה. לא חשיבה מראש, לא בחינת ההשלכות, אלא איש אחד חשב וכולם צריכים להתייצב ולומר אמן. 
       
היו"ר עבד-אלמאלכ דהאמשה:
       
       תודה רבה.
       
דוד לוי (הליכוד):
       
       מה שאמר לפני כן הוא עצמו איננו מחייב עוד. מה יקרה – אני שואל את השאלה הזאת, שאלתי את כל הגורמים – אם מחר הסכם כזה לא יקוים ולא יעבוד? אז מה התשובה? אז מה נעשה? אז נפנה לאמריקנים. אז שיפנו לאמריקנים היום, על מנת שמצרים תקיים את המחויבות שלה. 
       
       ואני שואל את השאלה המרכזית – אני מסיים, אדוני היושב-ראש - שכלולה במעשה הנפשע של בריחה, של התפרקות, של עקירה, של גירוש, של הפקרת הביטחון שלנו. אני שואל את השאלה: לאן זה מוביל? מה התכלית? זה לא תהליך מדיני. זו עשייה בעלמא, בחינם, כאשר הטרור משתולל. אין איש יכול להשיב. מה יהיה אם אחרי כל הקורבן הזה יופגזו יישובינו מאותו קו - אשקלון-אשדוד? אין תשובה. האם אנחנו נפגיז את הריכוזים של האוכלוסייה מהצד השני? האם אנחנו ניכנס בחזרה? אין הסכם, אין תהליך, אין שלום - -
       
היו"ר עבד-אלמאלכ דהאמשה:
       
       תודה רבה. 
       
דוד לוי (הליכוד):
       
       - - יש אשליה ויש העמדה של עם ישראל כעם שאינו יודע לאן הוא מובל. על השבר הנורא הזה הממשלה הזאת תיתן את הדין. 
       
היו"ר עבד-אלמאלכ דהאמשה:
       
       תודה רבה לחבר הכנסת דוד לוי. חבר הכנסת איוב קרא - בבקשה, אדוני. אחריו, כאמור, חברי הכנסת ג'מאל זחאלקה, אריה אלדד, משה גפני וחיים אורון, לפי הסדר. גם חבר הכנסת איתן כבל. 
       
איוב קרא (הליכוד):
       
       אדוני היושב-ראש, חברי חברי הכנסת, שמענו היום בקשב את ראש הממשלה ואת שרי הממשלה ואת הדרג הפקידותי הבכיר של הממשלה בקשר למה שיקרה בתוכנית הארורה הזאת, שבעיני – חס וחלילה שיישמע שאני לא רוצה שלום. ההיפך הוא הנכון. אבל הייתי רוצה אותו עם פרטנר ולאמץ את הסכם ז'נבה. אלה שהלכו לז'נבה השקיעו כל כך הרבה כסף ובאו לפה ואמרו שאפשר להגיע להסכם. אני רואה אותם, גם הם מצטרפים, לצערי הרב, להתנתקות הזאת, החד-צדדית. 
       
היו"ר עבד-אלמאלכ דהאמשה:
       
       יש סתירה בין ההתנתקות לבין ז'נבה? 
       
איוב קרא (הליכוד):
       
       בטח. הסתירה היא שהסכם ז'נבה נעשה וייעשה, על פי-מה שהבנתי, בהסכם. זאת אומרת: יש פרטנר, יש מישהו לדבר אתו. ככה טענו, לפחות. הביאו אתם פלסטינים וחתמו אתם על הסכם, ואמרו שאפשר לאמץ הסכם. 
       
היו"ר עבד-אלמאלכ דהאמשה:
       
       למרות כל ההסכם - - -
       
איוב קרא (הליכוד):
       
       אבל ההתנתקות החד-צדדית, אדוני היושב-ראש – אני מקווה שאתה לא מפריע לי כדי לסיים את הנאום שלי – אני אומר לך, אין פרטנר, אין שלום. והעמדה שלך היתה - - -
       
היו"ר עבד-אלמאלכ דהאמשה:
       
       מקדמה. מקדמה על חשבון השלום. זו מקדמה על חשבון השלום. 
       
איוב קרא (הליכוד):
       
       העמדה שלך היתה, והעמדה של רוב חברי הכנסת פה היתה - ובעצם, מה שקרה כרגע – המטרה מקדשת את האמצעים, לצערי הרב. כל דבר מותר. אנחנו מדברים על מצב, שאנחנו עלולים להביא להתלקחות באזור הזה גם עם המצרים בסוגיה הזאת. ולמה? כי אם תהיה חס וחלילה התחממות בגזרה הזאת ויהיו חיילים מצרים באזור הזה, זה יהיה גבול שלידו תהיה מדינה גדולה, שעד שהגענו להסכם שלום אתה, מישהו יגרום לאיזו פרובוקציה, וכל הגזרה הזאת תתלקח. ואני לא חושב שהדבר הזה נחוץ. עדיף להמתין, להגיע לאיזה הסכמות. אם רוצה מצרים להיכנס לעזה ולשלוט בעזה כמו לפני 1967 – אז אני מוכן שייכנסו לעזה. אין לנו בעיה בקטע הזה. הבעיה היא שייכנסו לעזה, לא לכל האזור הזה, בלי להגיע להסכם שלום. ללכת למהלך חד-צדדי, ושיימשך הטרור באזור הזה, וימשיכו להיהרג אנשים באזור הזה - הדבר הזה לא יועיל לאף אחד.
       
       אני בעד ההסכם עם המצרים. אני חושב שהוא דבר מאוד חשוב ואסטרטגי לכולנו פה. אני חושב שזה דבר חשוב. אנחנו רואים איזה הסכם זה. הרי מצרים כמעט לא באים לפה. זה הסכם שלום חד-צדדי, לצערי הרב. ואם חס וחלילה אנחנו נגרום לאווירה לא טובה – זה לא ייקח הרבה כדי להגיע למצב של הסלמה, שאף אחד לא רוצה אותה באזור הזה. 
       
       לכן, אני חושב שאם הולכים למצב שההסכם מדבר על 100 קילומטרים שחיילים מצרים יוצבו בהם, ופתאום הם יהיו כמה קילומטרים מאשקלון, הדבר הזה נחשב להפרה יסודית של ההסכם עם המצרים. ויש ריבון להסכם הזה, ההסכם הזה נקבע פה, בבית הזה. ועם כל הכבוד, היועץ המשפטי לממשלה מונה על-ידי ראש הממשלה, והוא ייעץ לו תמיד מה טוב לו. יהיה צריך להיות פה גורם אובייקטיבי, לקבוע את העמדה הזאת - - -
       
איתן כבל (העבודה - מימד - עם אחד):
       
       אבל הוא לא מונה על-ידי ראש הממשלה. 
       
איוב קרא (הליכוד):
       
       מונה על-ידי הממשלה הזאת. אני מציע לך, לך לפריצקי, יגיד לך איך מונה. 
       
היו"ר עבד-אלמאלכ דהאמשה:
       
       תודה רבה. 
       
איוב קרא (הליכוד):
       
       אני יכול לומר לכם, שצריכה להיות חוות דעת מקצועית אובייקטיבית, כדי שהבנים שלנו, שחוזרים הביתה, לפי תוכנית ההתנתקות, לא יביאו את הבנים של אשקלון ושל שדרות לחזית במקום אותם ילדים שלנו.
       
היו"ר עבד-אלמאלכ דהאמשה:
       
       תודה רבה. תודה רבה לחבר הכנסת איוב קרא. חבר הכנסת ג'מאל זחאלקה, בבקשה. 
       
גאלב מג'אדלה (העבודה - מימד - עם אחד):
       
       אתה אומר דבר חמור, חבר הכנסת קרא. אתה מוכן לגלות לנו?
       
איוב קרא (הליכוד):
       
       לא אמרתי שום דבר, אמרתי: לך לפריצקי, יש לו הערכות על זה.
       
היו"ר עבד-אלמאלכ דהאמשה:
       
       מי מונה על-ידי ראש הממשלה, איוב קרא?
       
איוב קרא (הליכוד):
       
       היועץ המשפטי לממשלה.
       
היו"ר עבד-אלמאלכ דהאמשה:
       
       בבקשה, חבר הכנסת זחאלקה.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אם מחר יהיה גשם חזק או תהיה סופה, יגידו: צריך לדחות את ההתנתקות, אי-אפשר להתנתק או לפנות יישובים בגשם. אם יהיה חם מדי, יגידו: בחום כזה? בחום כזה עוד אנשים יתעלפו ויתייבשו, צריך להפסיק את ההתנתקות. כל יום נהיה עדים למצב כזה, יבואו עם הצעה כזאת. מחר יש הצעה.
       
היו"ר עבד-אלמאלכ דהאמשה:
       
       תמיד יש סיבות.
       
ג'מאל זחאלקה (בל"ד):
       
       תמיד יש. אנחנו באים לכאן בנושא שבו מוצג צל הרים כהרים. מדובר בדבר שלא צריך להיות בו מומחה צבאי. ראיתי שעלו לכאן כל מיני אנשים וציטטו אלוף פלוני, את ראש אמ"ן. לא צריך להיות אסטרטג גדול, לא צריך להיות אפילו טוראי, ולא צריך ללכת לצבא בכלל, יש common-sense. 700 אנשי ביטחון מצרים שיתפרסו על גבול רצועת-עזה--מצרים, הם ישנו את המאזן האסטרטגי, ויהיו להם כמה נגמ"שים – בחייכם. את מי הצחקתם? אפילו אלה שדיברו לא מאמינים לעצמם. זו היתה הצגה, זו לא היתה הבעיה. זה דבר ראשון.
       
       דבר שני, לא מדובר בגבול ישראל-מצרים. מדובר בגבול פלסטיני-מצרי. בסופו של דבר, ישראל מתנתקת מצד אחד, והגבול הזה הוא גבול שצריך למצוא בו הסדר של גבולות. זה שטח ריבוני מצרי. אפשר לחשוב לפי הנאומים כאן שמדובר בשטח ישראלי. זה שטח ריבוני מצרי. אפילו בלי הסיפורים של מה הדרישות הביטחוניות הישראליות, ישראל בפעולה חד-צדדית שינתה את המצב כאן. מצרים צריכה לדאוג לגבולה, גם הפלסטינים צריכים לדאוג לגבולם; זה גבול ששני הצדדים האלה ימצאו את ההסדרים בשביל שיהיה גבול ומעבר נאות.
       
       לכן, כל העניין הזה הוא הגזמה אחת גדולה. 
       
       כפי שאני מבין, יש הבנות, עדיין אין הסכם חתום. יכול להיות שמצרים תגיד מחר שהיא לא רוצה לעשות את זה. מה תעשה ישראל? מה יעשו? מה תוכל לעשות? הרי יבואו כאן בטענות למצרים שהיא מפקירה את העניין הזה. מצרים תואשם שהיא מפקירה את העניין. מצרים מנסה לעזור במשהו, אבל יש גם אינטרס מצרי, לשמור על הגבול המצרי בתנאים החדשים שנוצרו. 
       
       אני מאמין, אדוני היושב-ראש, שלאחר כמה חודשים או אפילו כמה שנים לא תצטרך מצרים את 700 האנשים בגבול על 14 קילומטרים. אני בטוח שבעוד חמש שנים יהיו שם 50 אנשי ביטחון, וזה יספיק לגבול הפלסטיני-המצרי. תודה.
       
היו"ר עבד-אלמאלכ דהאמשה:
       
       תודה רבה. עוררת שאלות נאורות. תודה לחבר הכנסת זחאלקה. חבר הכנסת אריה אלדד – איננו נוכח. חבר הכנסת משה גפני – כנ"ל. חבר הכנסת חיים אורון - בבקשה, אדוני. אחריו – חברי הכנסת איתן כבל, דוד טל, אהוד יתום, רוני בר-און. בבקשה, חבר הכנסת אורון.
       
חיים אורון (יחד):
       
       אדוני היושב-ראש, חברי הכנסת, אם אומנם – אני מאוד מקווה שכך יהיה – אנחנו ערב חתימת הסכם עם המצרים על הסדר בציר פילדלפי, אחת הבעיות הקשות שנגעו למודל ההינתקות, מבית-מדרשו של ראש הממשלה, יכול להיות שהוסרה.
       
       אמרתי פה עשרות פעמים, בכל מיני דיונים, שהמודל הזה הוא לא מבית-מדרשנו. אבל מרגע שהוא הונח על השולחן, תמכנו בו. מי שתמך ביציאה מרצועת-עזה לא יכול שלא לקבל את היציאה שלנו גם מציר פילדלפי. אין יציאה מרצועת-עזה והישארות בציר פילדלפי. המשמעות של הישארות בציר פילדלפי היא בעצם לא יציאה, ואני לא הולך עכשיו רק למישורים הפורמליים של החוק הבין-לאומי, שגם הוא כנראה אומר את זה, אלא גם למישורים המעשיים.
       
       האם המודל המוצע פותר את כל הבעיות? הוא לא פותר את כל הבעיות. כנגד החששות האפוקליפטיים של חבר הכנסת דוד לוי – אגב, בכלל, של רוב רובם של אנשי הליכוד - אין תשובה. אבל יש כאן תשובה סבירה, עניינית, שעושה את הדבר שצריך לעשות בעת הזאת - היא מנסה לחבר את האינטרס המשותף הישראלי, הפלסטיני והמצרי לפעול כפי שהם פועלים. ומי שלא חושב שיש אינטרס מצרי עמוק בקידומו של התהליך – נכון, זה רק השלב הראשון, הם מתכוונים להרבה יותר, יודעים את זה כל אלה שמתנגדים לשלב הנוכחי, כי הם מתנגדים להמשך שלו; אם היו מבטיחים להם שזה נגמר בזה, העניין היה הרבה יותר פשוט. 
       
       חבל שגם הפעם הנושא הזה מתנהל באיחור, במשיכת רגליים, באמביוולנטיות מצד הממשלה, מצד ראש הממשלה, ובסופו של דבר, אם זה הפתרון, זה הפתרון הנכון, וצריך לעשות אותו. 
       
       שלא תהיה טעות לאף אחד, חבר הכנסת רשף חן, אנחנו גם הולכים לצאת מהמעבר ברפיח, ואנחנו צריכים לתת שדה תעופה בדהנייה, לא שיאנסו אותנו, ואנחנו צריכים להגיע להסכם עם הפלסטינים על נמל. כל המקומות הללו יש בהם סכנה של החדרת חומרי מלחמה, אף אחת מההחלטות הללו לא פשוטה. ההחלטה ההפוכה של סגירת הרצועה, גם כלפי ישראל, גם כלפי העולם, גם כלפי מצרים, היא הרבה הרבה  יותר חמורה וגם הרבה יותר מסוכנת. לכן המהלך הנוכחי חשוב. 
       
       אני מאוד מקווה שגם הדיבורים שנשמעים עכשיו בחדרי חדרים, גם על המעבר הבטוח, גם על שדה התעופה, גם על נמל בעזה – הם כולם יהיו חלק במהלך שמשמעותו: כן, משנים דיסקט. זה מאוד קשה לדוד לוי - אגב, הוא כבר שינה כמה פעמים דיסקט. זה מאוד מאוד קשה לחלק מהחברים בליכוד. זה המצב שבו נמצאים, וזה מה שצריך לעשות.

היו"ר עבד-אלמאלכ דהאמשה:
       
       תודה רבה לחבר הכנסת חיים אורון. חבר הכנסת איתן כבל - הוא היה פה. חבר הכנסת דוד טל, אתה יכול לעלות בינתיים. 
       
איתן כבל (העבודה - מימד - עם אחד):
       
       עכשיו אני.
       
היו"ר עבד-אלמאלכ דהאמשה:
       
       אני לא מבטל את התור שלו. תן לדוד טל לדבר, אחר כך תעלה אתה.
       
דוד טל (נוי):
       
       אני מוותר לך אם אתה רוצה.
       
איתן כבל (העבודה - מימד - עם אחד):
       
       איך שאתה רוצה.
       
היו"ר עבד-אלמאלכ דהאמשה:
       
       אדוני, אני קבעתי שחבר הכנסת דוד טל ידבר. חבר הכנסת איתן כבל ידבר אחר כך. בבקשה.
       
איתן כבל (העבודה - מימד - עם אחד):
       
       מי אני אם אתה קבעת.
       
דוד טל (נוי):
       
       מי שיושב בכיסא הזה, תמיד הוא קובע. 
       
       אדוני היושב-ראש, עמיתי חברי הכנסת - - -
       
היו"ר עבד-אלמאלכ דהאמשה:
       
       אתה לא רוצה תקדים שאנחנו נחכה לו.
       
דוד טל (נוי):
       
       אתה צודק.
       
       עמיתי חברי הכנסת, בלי להיכנס כרגע לשאלה המשפטית, אם צריך או לא צריך להביא את ההסכם הזה של העמדת כוחות מצריים לאישורה של הכנסת, הגם שהיועצת המשפטית של ועדת החוץ והביטחון אמרה שאין צורך - זה נכון שיש מנהג כזה שהסכמים כאלה צריך להביא לכנסת, כנסת ישראל, שעין הריבון תשזוף, תפקח ותראה, אבל אנחנו עוד נשמע מהיועץ המשפטי לממשלה אם צריך או לא צריך. אני חושב שיש כמה תהיות וכמה שאלות לגבי העברה של הציר הזה לידי הכוחות המצריים. 
       
       אגב, בין מי למי יחצצו אותם כוחות מצריים, בין המצרים מצד אחד לעוד מצרים מצד שני? 
       
       האם לא היה נכון, לא היה ראוי, זה היה חלק מההסכם שנחתם עוד ב-1979, במרס 1979, שהמצרים חייבים לדאוג - זה היה בגוף ההסכם - לאי-העברת אמל"ח, אמצעי לחימה, לצד השני, והיו צריכים לדאוג שם לכל מה שקשור לסדר, לביטחון, שלא יחפרו מנהרות ושלא יעברו חומרי חבלה. אם הם לא עשו את זה אז, עולה השאלה למה יעשו את זה היום. 
       
       אם הם רוצים להעביר 750 חיילים או שוטרי משמר הגבול - 750 חיילים, לדידי, לא מוסיפים כהוא זה, וזה לא מטריד אותי. מטריד אותי דבר אחר. מטריד אותי שאותו שטח מפורז שהוסכם עליו, יכול מאוד להיות שמישהו יראה בשינוי הזה שינוי מהותי של כל ההסכם, ובעצם יכול מאוד להיות שנגיע למצב שתהיה זחילה עם הזמן. עכשיו יש רק משוריינים קטנים, ומחר אולי כמה טנקים, מחר איזה מעבר נוסף או שניים תת-קרקעיים, כדי להעביר אולי כוחות יותר גדולים לשטח. אני מניח שאף אחד מאתנו לא רוצה שנגיע למצב שנהיה מופתעים ביום מן הימים שהשטח כולו מלא בכוחות צבאיים.

       אני רוצה להזכיר פשוט את דרום-לבנון. אני מזכיר את זה משום שאז, לגבי היציאה מלבנון, לא אגזים אם אומר שיותר מ-90% מאנשי הצבא, אולי אפילו יותר מכך, סברו שאין מקום לעזוב את לבנון. החליט אז ראש הממשלה, ואולי מבחינתו זה היה צעד אמיץ, שיוצאים מלבנון בניגוד לדעה המקצועית. עכשיו, אגב, פה אותו המצב. הדעה המקצועית של חלק גדול מאנשי הצבא היא לא לצאת ולא לעזוב את הציר הזה. ראש הממשלה סבור שנכון לעזוב אותו, אולי משום המדיניות שהוא התווה, והכנסת הצביעה בעד ההתנתקות - לא יהיה אפשר גם לעשות התנתקות וגם להשאיר שם כוחות ישראליים.
       
       לכן, עם כל הכבוד, אם זו תהיה גזירה שלא יהיה אפשר להימנע ממנה, ואם תהיה התנתקות, יצטרכו גם להוציא את הכוחות הישראליים משם, יצטרכו גם להיות עם היד על הדופק לוודא שהמצרים לא מעבירים בשום שלב כוחות נוספים מעבר למה שהוקצה להם, וצריך לפקח ולראות שאכן לא מעבירים כל מיני אמצעי לחימה וציוד, כדי שבבוא היום לא נגיע למצב כמו בדרום-לבנון, שהיום כולה מלאה בטילים, בחומרי חבלה ובאמצעי לחימה אחרים נגד מדינת ישראל. 

היו"ר עבד-אלמאלכ דהאמשה:
       
       תודה רבה לחבר הכנסת דוד טל. יעלה ויבוא חבר הכנסת איתן כבל. אחריו ידברו, אם יהיו נוכחים, חברי הכנסת אהוד יתום, רוני בר-און, אילן שלגי, רשף חן ויעקב מרגי, לפי הסדר. בבקשה, חבר הכנסת כבל.

איתן כבל (העבודה - מימד - עם אחד):
       
       אדוני היושב-ראש, זכות ניתנה לי לדבר אחרי תנועה שלמה.

דוד טל (נוי):
       
       אתה מוכן להזכיר את התנועה הזאת?

איתן כבל (העבודה - מימד - עם אחד):
       
       נוי.

דוד טל (נוי):
       
       חסר נוי בכנסת.

איתן כבל (העבודה - מימד - עם אחד):
       
       אדוני היושב-ראש, חברי חברי הכנסת, מבחינתי, קביעתו של היועץ המשפטי מקובלת עלי. אני לא מתכוון להתפלמס עליה. 
       
ג'מאל זחאלקה (בל"ד):
       
       הוא לא קבע.

איתן כבל (העבודה - מימד - עם אחד):
       
       לכשיקבע. קביעתו מקובלת עלי. אפשר להתווכח אתה, אבל אין לי ספק שההחלטה שלו באה מנקודה חסרת פניות לחלוטין.
       
       לגופו של העניין, אני לא מבין מה החשש ומה הפחד.

נסים זאב (ש"ס):
       
       לא היתה פנייה של ראש הממשלה אליו?

איתן כבל (העבודה - מימד - עם אחד):

       אנחנו מאה שנה נמצאים כאן במצב של לחימה, של מלחמה עד אין קץ, וכל הזמן - זה אנשי הצבא, זה המוסד, זה השב"כ, כל הזמן מהלכים עלינו אימים: אם תעשו ותלכו ותבואו יקרה כך ויקרה כך. אני לא חושב שהחלטה מסוג כזה צריכה להיקבע - דעתם צריכה להישמע, כמו בכל מקום, אבל ההחלטות הן של הפוליטיקאים, הם קובעי המדיניות ויש להם היכולת, והם גם צריכים  לפעול באופן הזה, לראות את הדברים מעבר לראייה הצרה של הכוונת. זה ההבדל בין פוליטיקאים שמנהלים את המדיניות לבין אנשי צבא שמנהלים. 
       
       לכן, אני אומר יותר מכך: מדינת ישראל לא יכולה להחזיק את החבל בשני קצותיו. אם מדינת ישראל מסוגלת להתמודד עם ההברחות ועם כל אשר קורה בציר פילדלפי - - 

רשף חן (שינוי):
       
       אין עכשיו נשק בעזה. לא ידעת?

איתן כבל (העבודה - מימד - עם אחד):
       
       - - אם היא מסוגלת, שתישאר. אף אחד לא מונע מצה"ל להישאר. סליחה, כל אלה שקמים ואומרים שצריך להישאר כדי למנוע - כנראה אין אפילו רובה אחד בעזה, אין מנהרה. ברגע שאנחנו מדברים, כנראה מישהו חופר מנהרה כדי להבריח מאמל"ח ועד סתם עניינים בשביל להרוויח מהם כסף. אז מה הסיפור כאן? מה אנחנו כל הזמן עושים את עצמנו הגיבורים הכי גדולים ואחר כך מקימים ועדות חקירה? לכן אני מציע לכל הגיבורים הגדולים שיש להם כבר פתרונות של מאה שנה, שלא הובילו אותנו לשום מקום - ולכן אני אומר, במשפט אחרון, אדוני היושב-ראש, נכון, חובת ההוכחה היא על הפלסטינים לא פחות מאשר עלינו. אבל לא הכול דרך קנה הרובה. אני סומך פה את ידי על ההחלטה הזאת. תודה.
       
היו"ר עבד-אלמאלכ דהאמשה:
       
       תודה לחבר הכנסת איתן כבל. חבר הכנסת אהוד יתום - איננו נוכח. חבר הכנסת רוני בר-און - כנ"ל. חבר הכנסת אילן שלגי - בבקשה, אדוני. אחריו ידברו חברי הכנסת רשף חן, יעקב מרגי, אילן ליבוביץ ואחרים.

נסים זאב (ש"ס):
       
       חבר הכנסת כבל, לא התייחסת לשאלה שלי.

היו"ר עבד-אלמאלכ דהאמשה:
       
       בבקשה, חבר הכנסת אילן שלגי.

אילן שלגי (שינוי):
       
       אדוני היושב-ראש, חברות וחברי הכנסת, עמד כאן קודם חבר הכנסת פרוש ודיבר נגד כל ויתור ונגד כל יציאה, כל התנתקות, ולא קיבלתי תשובה על שאלתי מדוע הוא רוצה שהבנים שלנו והציבור שאנחנו מייצגים ימשיך להגן על ציר פילדלפי, והחיילים שלנו אחרי ההתנתקות יהיו שם כמו ברווזים - אין ספק בכלל. באותה רצועה ברוחב של 20, 30 מטרים, אין ספק שיהיו שם נפגעים רבים.
       
דוד טל (נוי):
       
       אדוני יודע כחבר ועדת החוץ והביטחון, שכמעט 50% משנתון לא משרתים בצה"ל, ביניהם גם ילדים של אנשים שאתה מייצג. 

אילן שלגי (שינוי):
       
       חבר הכנסת טל, אגיד לך מה ההבדל. למרות ההתרגשות שלך, אומר לך מה ההבדל. בקרב הציבור החילוני אומנם רבים המשתמטים, ואני מגנה זאת, אבל ההבדל הוא שבקרב הציבור שמייצג חבר הכנסת פרוש, ואולי גם ציבורים נוספים שאתה מכיר, כולם משתמטים. כולם. מי ששם מתגייס למשל לנח"ל החרדי, מגנים אותו, וכשהוא חוזר לשכונה הוא צריך לפני כן לפשוט את המדים ולהתגנב הביתה בלילה. זה ההבדל הגדול. 
       
דוד טל (נוי):
       
       ממש לא.
       
אילן שלגי (שינוי):
       
       המצרים מנצלים, הייתי אומר, את המצוקה שלנו, משום שאנחנו בצאתנו מעזה יודעים שאנחנו צריכים גם להתנתק  מציר פילדלפי. ונכון, המצרים מנצלים זאת. הסכם השלום קבע במפורש שסיני יפורז, ואזור C, זהו אותו אזור מאל-עריש לאילת, לא יהיו בו, ואומנם אין בו, חיילים מצרים אלא שוטרים וכוחות ביטחון אחרים. 
       
       בחודשיים האחרונים, כך שמענו היום דיווח, אין הברחות נשק. גם המצרים, אותם שוטרים, שכביכול הם אינקומפטנטים, הצליחו למנוע הברחות, והם גם שפטו אנשים וגם הכניסו אנשים למעצר. כך שאותם שוטרים, כאשר הם מקבלים את ההוראות הנכונות, הם גם יודעים לעצור את ההברחות.
       
        הפגם הנוסף בהסכם המסתמן עם המצרים הוא שאפשר יהיה לבטל את הכנסת אותו כוח משמר גבול רק בהסכמה הדדית. במקום שייאמר שאנחנו, ישראל, נוכל לדרוש זאת, בהתרעה מסוימת מראש, ממשלת ישראל מסכימה כנראה שזה יהיה בהסכמה הדדית. מדוע שלא נשמור לעצמנו את האופציה, שאחרי שנגיע להסדר כולל עם הפלסטינים - וזה ייקח לנו עוד כמה שנים, אבל נגיע להסדר - נוכל לדרוש את החלפת הכוח הזה בכוח רב-לאומי? היום ברור שלא נוכל להביא כוח רב-לאומי, כי גם לנו זה לא רצוי וגם אותן מדינות שמועמדות לכוח כזה לא תסכמנה להיות כחיץ כל עוד אין הסדר סופי בינינו לבין הפלסטינים; אבל אני מאמין שזה יקרה, אם לא תוך שנתיים, אז תוך חמש שנים. אבל אם אנחנו נסכים כעת עם המצרים שרק בהסכמה הדדית אפשר להוציא את הצבא שלהם, המשמעות היא שהסכמנו לבטל את פירוז סיני, וזה אולי ההישג הגדול ביותר שלנו בהסכם השלום עם המצרים. תודה רבה, אדוני. 
       
היו"ר עבד-אלמאלכ דהאמשה:
       
       תודה רבה לחבר הכנסת אילן שלגי. חבר הכנסת רשף חן - בבקשה, אדוני. אחריו – כאמור, חברי הכנסת יעקב מרגי, אילן ליבוביץ, טלב אלסאנע, אורי אריאל, ואחרון הדוברים - חבר הכנסת מגלי והבה. בבקשה, מר חן. 
       
רשף חן (שינוי):
       
       אדוני היושב-ראש, חברי חברי הכנסת, לכל אורך הדיון הזה מלווה אותנו איזו הנחת יסוד, שאני כופר בה. הנחת היסוד היא, שאנחנו נדרשים להפריד או לבחור בין הישארות שלנו בציר פילדלפי לבין הימצאות המצרים שם, ואם אנחנו לא נאמץ את הפתרון של המצרים, אין ברירה, צה"ל חייב להישאר, או שחייבים שלא לצאת מעזה. אני כופר בזה מכול וכול. 
       
       אני חושב שיש פה שתי סוגיות שהן נפרדות לחלוטין זו מזו. השאלה הראשונה היא אם צה"ל צריך להישאר בציר פילדלפי, שאלה אחרת לגמרי היא אם טוב או רע לנו שהמצרים יעמדו שם לאורך הגבול, ולא צריך לקשור ביניהן. 
       
       אני חושב שאחרי ההתנתקות ההישארות שלנו בציר פילדלפי היא איוולת - איוולת טקטית ואיוולת אסטרטגית. החיילים שלנו יהיו שם בסכנה נוראית. אמר כאן חבר הכנסת שלגי בצדק, שהם יהיו כמו ברווזים במטווח. היכולת האמיתית למנוע הברחות נשק באמצעות נוכחות שלנו בציר פילדלפי, בלשון עדינה, מוטלת בספק. אני לא שמתי לב שכשה"חמאס" רוצה לירות עלינו טילים, עכשיו כשאנחנו שם עם כל הכוח, הבעיה שלו היא מחסור בנשק. לא זו הבעיה, לא זה מה שגורם להם לירות או לא לירות עלינו, גם כרגע כשאנחנו שם. אסטרטגית, המסר הציבורי שנעביר לעולם בהמשך הנוכחות שלנו בציר פילדלפי במידה רבה יבטל את כל המהלך של היציאה מעזה ויפגע בשלמות שלו. לכן, אנחנו צריכים לצאת משם. אנחנו לא צריכים לצאת משם בתמורה למשהו ולא כתנאי למשהו, אלא כי זה מה שטוב לנו לעשות. 
       
       לגבי הסיפור הזה של הנוכחות של המצרים שם, בעדינות אני אומר ביחס למצרים, שאני לא חושב שהם הפתרון לבעיה. אני לא חושב שנוכחות מצרית עם משטרה או עם צבא, עם 750 איש או 3,000 איש, היא זו שתמנע כניסה של נשק לעזה. אני לא חושב שיש להם מוטיבציה לעשות את זה, בוודאי לא המוטיבציה שדרושה כדי למנוע את העוצמה הרבה של הרצון של הפלסטינים כן להכניס לשם נשק. הים פתוח לפלסטינים. כשאנחנו שם, הם מצליחים להבריח את הנשק. בעתיד יהיה להם שדה תעופה, בעתיד יהיה להם נמל. כשמישהו יביא לשם משאית מלאה אורז ושני טילים, מי ימנע את זה? המצרים? 
       
       מצד שני, הנוכחות המצרית תהיה בעיה גדולה. הלוא מה שבעצם יכריע את השאלה אם הפלסטינים יירו מעזה או לא יירו מעזה זה מאזן אימה – מאזן אימה שלנו מולם, המצרים לא בתמונה הזאת בכלל. 
       
       השאלה היא אם הם יפחדו מאתנו מספיק כדי לא לירות עלינו, ולא אם יהיה להם נשק או לא יהיה להם נשק. אני חושב שאנחנו צריכים להתרגל לרעיון שיהיה להם נשק, כפי שיש להם גם עכשיו, אבל כנראה יותר, והם ישתמשו בו או לא ישתמשו בו, לפי השאלה עד כמה הם יחששו מהתגובה שלנו. לצורך התגובה שלנו, נוכחות מצרית היא בעיה, מפני שאנחנו רוצים שם חופש פעולה מקסימלי, והדבר האחרון שאנחנו רוצים זה להסתבך שם באיזה אירוע שגם המצרים והצבא המצרי מעורבים בו. זה הדבר האחרון שמדינת ישראל מעוניינת בו. 
       
       אשר לשאלת אישור הכנסת, אני חושב שהנושא הזה חייב להיות מובא לאישור הכנסת. הנושא של ביטול הפירוז של סיני הוא נושא מהותי, אסטרטגי; זאת לא שאלה טקטית איך אנחנו פותרים עכשיו את בעיית הגבול. זה נושא ארוך טווח. הוא חייב להיות מובא לכנסת, לא מפני שזה ביטול של סעיף בהסכם שלום שהובא לאישור הכנסת, אלא מאותה סיבה שהסכם השלום מלכתחילה הובא לאישור הכנסת, מאותה סיבה שההתנתקות הובאה לאישור הכנסת - מפני שדברים בסדר גודל כזה צריך להביא לאישור הכנסת. זאת לא שאלה חוקית, זאת שאלה חוקתית, זאת שאלה נורמטיבית, איך ממשלה צריכה להתנהג ביחס לכנסת. אם מישהו חושב ברצינות על פגיעה משמעותית בפירוז, צריך להביא את זה לכנסת. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת רשף חן. חבר הכנסת יעקב מרגי - איננו נוכח. חבר הכנסת אילן ליבוביץ - בבקשה, אדוני. אחריו – כאמור, חברי הכנסת טלב אלסאנע, אורי אריאל ומגלי והבה, סגן השרה. בבקשה, חבר הכנסת ליבוביץ. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, הדיון פה אינו מתקיים היום באמת על הנושא של כן או לא הצבת חיילים מצרים ברצועת פילדלפי. נכון שאנחנו נוגעים בזה, אבל בסופו של דבר הדיון הוא כן או לא התנתקות. יש כמעט הלימה מוחלטת בין אלה שעלו פה ודיברו בשצף קצף נגד הצבת הכוחות המצריים וההסכם עם המצרים לבין אלה שעולים פה בכל יום מימי השבוע ומדברים נגד ההתנתקות, וזה בדיוק מה שמניע את האנשים האלה. 
       
       אין אפשרות לצה"ל להתנתק מרצועת-עזה בלי לצאת גם מרצועת ציר פילדלפי. אם אתה יוצא מרצועת ציר פילדלפי, אתה צריך שיהיה בצד השני של הגבול מישהו שאתה יודע שאתה יכול לסמוך עליו. 
       
       אז יכולות להיות הרבה מאוד טענות כלפי המצרים. חבר הכנסת וסגן השר מגלי והבה, אתה יודע מה הטענות, ואתה יודע שכאשר המצרים רוצים, הם עושים דברים ויכולים לעשות את הדברים בצורה טובה, ואנחנו רואים מה עושים הירדנים. האם 750 אנשי מג"ב מצרים הם הסכנה הקיומית מחר לקיומה של מדינת ישראל? הרי אם הסכנה הקיומית למדינת ישראל היא ממצרים, בואו נבדוק את סדר הכוחות שיש לנו לאורך הגבול עם מצרים, בואו נבדוק למה אנחנו חוששים כל כך ממצרים אחרי למעלה מ-25 שנה של הסכם שלום בין ישראל למצרים. הגבול הזה שקט, ויש פה בבית הזה אנשים, כמו יושב-ראש ועדת החוץ והביטחון, שכל יום מדאיג אותו מה קורה עם מצרים, כי מחר תפתח מצרים מלחמה נגד ישראל. 
       
       אני אומר, בואו נירגע ובואו ניקח את הדברים בפרופורציה הנכונה. 750 חיילים - גם אם הם אנשי מג"ב, והם חיילים ולא שוטרים לפי הסכם השלום היום - שישבו על הגבול בין רצועת-עזה לבין מצרים וישמרו מפני הברחות, זה הרבה יותר טוב מהמצב שקיים היום. בסיכומו של דבר, מה שחשוב זה לאפשר את ביצוע ההתנתקות בצורה תקינה. לא משנה אם אלה יהיו 750, או פחות או יותר חיילים. אסור לנו להגיע למצב של הדרישה המצרית במשא-ומתן להצבת 3,000 חיילים או יותר עם נשק משוכלל, זאת באמת שבירה של עקרון הפירוז, אבל 750 אנשי מג"ב – בואו ניקח את זה בפרופורציות הנכונות. 
       
       אם צריך להביא את זה לכנסת ויחליט היועץ המשפטי לממשלה שצריך להביא את זה לכנסת, נקיים כאן דיון וזה יובא לכנסת, אבל בואו נבדוק ונראה מי דיבר פה היום נגד ההסכם ונראה מי מדבר נגד ההתנתקות, ונראה שמדובר כמעט באותם אנשים. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת אילן ליבוביץ. חבר הכנסת טלב אלסאנע - איננו נוכח. חבר הכנסת אורי אריאל - גם הוא לא נוכח. אחרון הדוברים, חבר הכנסת סגן שרת החינוך מגלי והבה - בבקשה, אדוני. 

דוד טל (נוי):
       
       אדוני, הרשימה סגורה?
       
היו"ר עבד-אלמאלכ דהאמשה:
       
       הרשימה הסתיימה. יש פה חבר כנסת אחד שלא דיבר ולא ביקש, והוא מבקש שאני אאפשר לו לדבר. כל האחרים דיברו. 
       
דוד טל (נוי):
       
       יש חבר כנסת שדיבר ורוצה לדבר עוד הפעם. 
       
היו"ר עבד-אלמאלכ דהאמשה:
       
       עוד פעם? זה לא נהוג בבית-ספרנו, חבר הכנסת דוד טל. בבקשה, חבר הכנסת מגלי והבה, סגן שרת החינוך. 
       
מגלי והבה (ליכוד):
       
       אדוני היושב-ראש, חברי חברי הכנסת, חבר הכנסת ליבוביץ, הצגת את הדברים וקלעת לדעת גדולים. אני רוצה להגיד לך יותר מזה על אודות השינוי הזה ששמענו בדיון החשוב הזה, על ניגודי עמדות גם בתוך הסיעה שלך, בייחוד כששמעתי את חברת הכנסת מלי פולישוק, שהתייחסה לחוסר האמון במצרים ובהנהגה המצרית ותיארה את התפתחות הדברים. 
       
       אבל, אני רוצה לשתף את הנוכחים בחלק מהנושאים שליוויתי אותם לאורך הרבה זמן ושאני מרגיש בהם את השינוי. אנחנו צריכים לשדר, בלי המריבות בתוך הכנסת והדעות הפוליטיות, אבל אני צריך לשתף את הצופים שמקשיבים לנו בבית וגם את הנוכחים כאן בשינוי שחל אצל המצרים, שלא לדבר על הסכם השלום ועל העליות והמורדות ביחסים אתנו. אבל, כשאנחנו מתייחסים לשינוי האסטרטגי החשוב שחל אצל המצרים - היום, במצב הנוכחי, הם מבינים הרבה יותר שעליהם לראות בישראל שותפה לכל תהליך השלום במזרח התיכון, ובייחוד בפתרון הסכסוך הישראלי-פלסטיני.
       
       יתר על כן, רק אם תבינו מה שקורה ותסתכלו על מה שקורה היום, בימים אלה, בין אנשי העסקים המצרים, אלה שמעוניינים בשיתוף הפעולה הכלכלי בנושא ה-QIZ, המגמה בתחום הזה בין אנשי העסקים הישראלים והמצרים מוכיחה דבר אחד, שיש רצון שאנחנו נשתף פעולה בשביל ליהנות מפירות השלום - שמו להם ליעד ולמטרה 2 מיליארדי דולר מהסכם ה-QIZ שנחתם בין שתי המדינות.
       
       צריך לזכור, שכל הנושא הזה שאנחנו מדברים עליו - ונימקו חברי הכנסת מהצד הזה ומהצד האחר את הסכנות ודיברו גם אלה שמשלימים עם המהלך. אלה שמדברים על הסכנות צריכים להבין, ש-750 חיילי משמר הגבול שיבואו לשמור על רצועת הגבול הקטנה הזאת, יש להם אינטרס לשמור על רצועת גבול שקטה עם פחות הברחות, למען האינטרס המצרי ולא מאהבת ישראל, כי ברגע שהם נמצאים שם, הם יודעים שהם רוצים להפוך את רצועת-עזה לרצועה שקטה להם, לפני השכנות אתנו, והם צריכים לעמול קשה על מנת להוכיח את הדברים האלה.

       לכן, אני חוזר ומסכם: מבחינתי, אלה שצריכים לראות את העתיד שלנו, למען השלום באזור ולמען האמון ההדדי גם בין המדינות ולתת תקווה לעמים - אנחנו חייבים להאמין בעצמנו ולהאמין בשכנים שלנו שמוכנים ללכת כברת דרך אתנו, וגם להגיד לפלסטינים: אתם טועים כאשר אתם טועים, וגם להגיד לישראלים, שאם הולכים להסכם שיש לו משמעויות, אנחנו יוצאים מנקודת הנחה שהאמון ההדדי יביא לנו שקט ויביא לנו עתיד יותר טוב, ולא נתפסים לפסימיות, כפי ששמעתי היום מרבים מחברי הכנסת. תודה רבה.

היו"ר חמי דורון:
       
       תודה רבה לסגן השר מגלי והבה. התשובה וההצבעה תהיינה במועד מאוחר יותר.
       
ג'מאל זחאלקה (בל"ד):
       
       מתי תהיה הצבעה?
       
היו"ר חמי דורון:
       
       אני מניח שבשבוע הבא, חבר הכנסת זחאלקה, כי אני יודע שבתחילת הדיון ביקש חבר הכנסת גדעון סער שהנושא יידחה בשבוע, כיוון שעושים איזה תיאום עם הממשלה ורוצים לקיים דיונים גם בסיעות עצמן.
       
גאלב מג'אדלה (העבודה - מימד - עם אחד):
       
       - - -

היו"ר חמי דורון:
       
       למורדים אין קשר לעניין הזה, נדמה לי.
       
       חבר הכנסת זחאלקה, אתה יודע שבשינוי אין מורדים. להבדיל מהמפלגות שלכם, אנחנו עושים את כל הכביסה בבית, ובחוץ אנחנו הולכים עם בגדים נקיים. זה כל ההבדל.
       

הצעת חוק עבודת נשים (תיקון מס' 33) 
(היעדרות מעבודה של אם מאמצת), התשס"ה-2005 
[רשומות (הצעות חוק, חוב' כ/83).]
(קריאה ראשונה)
       
היו"ר חמי דורון:
       
       אנחנו עוברים לנושא הבא: הצעת חוק עבודת נשים (תיקון מס' 33) (היעדרות מעבודה של אם מאמצת), התשס"ה-2005, קריאה ראשונה. יציג את הצעת החוק חבר הכנסת דוד טל. בבקשה, אדוני.
       
דוד טל (נוי):
       
       ידידי היושב-ראש, עמיתי חברי הכנסת, הצעת החוק הזאת היא הצעת חוק פשוטה, שבאה להיטיב עם האם המאמצת, כפי שהבית הזה חוקק בזמנו להיטיב עם האם היולדת ולאפשר לה להיעדר שעה אחת כל יום, מתום תקופת חופשת הלידה למשך ארבעה חודשים. אז בעצם הגיעו למצב של ארבעה חודשים ודיברו על הנקה, שהאם צריכה להיניק ורצו להקל עליה. ארבעה חודשים היו מעין ממוצע שעשו והסכמה שהגיעו אליה, משום שהיו אמהות שהיניקו הרבה יותר והיו שלא היניקו בכלל. אם מותר להציע לכל אם בישראל להיניק כמה שיותר –  הרי זה משובח.
       
       אבל, הצעת החוק שלנו באה להיטיב, כפי שהיטבנו עם האם הביולוגית, עם האם המאמצת. יכול לבוא מישהו ולומר: טוב, האם המאמצת לא מיניקה, אבל מעבר להנקה האם המאמצת צריכה קצת יותר. כל ילד שנולד לאם ביולוגית, ממילא יש החיבור הטבעי של אם לבן. כאן אולי אין החיבור הזה, ומן הראוי שהאם המאמצת תוכל לאמץ את בנה ולהשקיע בו כשהוא רך בימים. אנחנו מדברים על הזמן שבין היותו רך בימים ועד גיל עשר.
       
       אני חושב שהתיקון הזה בהצעת החוק הוא תיקון ראוי, התכלית היא תכלית ראויה, ולכן אני מבקש מחברי הכנסת להצביע בעד החוק כדי שנוכל להעביר אותו עד תום המושב הזה בקריאה שנייה ושלישית. תודה רבה. 

היו"ר חמי דורון:
       
       תודה רבה. אנחנו נפנה לרשימת הדוברים. חבר הכנסת נסים זאב, בבקשה. אחריו - חבר הכנסת יגאל יאסינוב, ואחריו - חבר הכנסת דניאל בנלולו.

נסים זאב (ש"ס):
       
       אדוני היושב בראש, אני בעד להיטיב עם העובדים, אם זה נשים, אם זה גברים, אם זה יולדות, אם זה אמהות מאמצות. גם ככה המוטיבציה לעבודה לא רבה במיוחד, ובעצם, באים להשוות עם נשים יולדות, לתת את אותן זכויות לנשים מאמצות. 
       
       העניין הוא כזה: אם רוצים לתת עוד זכויות לנשים מאמצות, ודאי שלי אין התנגדות, אבל צריך לדעת שכשאם יולדת ומקבלת חופשת לידה וגם אפשרות להיניק את התינוק, וזו שעה אחת שניתנת במשך ארבעה חודשים לאחר הלידה, צריך לזכור בכלל למה נותנים לאותה אשה את שלושת החודשים. זה לא כיוון שהיא מתעסקת רק עם התינוק. היא זקוקה למנוחה אמיתית. איבריה מתפקקים, כך הגמרא אומרת. היא חלשה, היא צריכה הבראה. אבל אם מאמצת אין לה אותו תהליך ביולוגי שאשה יולדת עברה. 
       
       לכן, מקובל עלי שאם רוצים לתת לה חופשת לידה כאילו היא באמת ילדה, ולתת לה שלושה חודשים - אבל ארבעת החודשים הנוספים, כאילו היא הולכת להיניק את התינוק שלה, כי באמת תינוק זקוק לכך שאמו תיניק אותו ולכן נתנו את השעה הזאת. הרי מדובר פה בילד שהוא כבר בן שלוש או ארבע או חמש - עד עשר שנים. אז אם רוצים לתת פריווילגיה לכל אם שעובדת, מקובל עלי שכל אם ברוכת ילדים תינתן לה שעה אחת ביום, כל עוד יש לה תינוק עד גיל שנתיים-שלוש שנים. למה לא הולכים לקראת אותן משפחות ברוכות ילדים? למה לא הולכים לקראת אותן אמהות?
       
       יתירה מזאת, אדוני היושב-ראש, יימצא שאשה יולדת בתוך שנתיים פעמיים, אז לתת לה שעתיים ביום ולא שעה. זאת אומרת, בגלל הזמן - - -

היו"ר חמי דורון:
       
       אם יש לה שלישייה, אז שלוש  שעות?
       
נסים זאב (ש"ס):
       
       בוודאי. אם אנחנו מדברים על אם שצריכה להיניק את הילדים שלה ולתת תשומת לב לתינוקות, אנחנו נוכל להרחיב את היריעה הזאת ואין לזה סוף. 

       אני חושב ששכחנו שחופשת הלידה נועדה אך ורק לאותה אם שיולדת, שזקוקה באמת להבראה. אם מדובר פה בילד מאומץ שהוא בן שש או שבע שנים, אני לא חושב שיש צורך בשעה הזאת. אבל אני בהחלט אתמוך, אף שהדבר מוזר ובלתי הגיוני. אני בעד לתת חופשות, כמה שיותר חופשות לאותן אמהות. 
       
מל פולישוק-בלוך (שינוי):
       
       אדוני היושב-ראש, תקפיד בבקשה על הזמנים. 
       
היו"ר חמי דורון:
       
       חברת הכנסת מלי פולישוק, אני לוקח את זה לתשומת לבי, וכשאת תעלי לדבר אני אגיד לך בדיוק, על השנייה. איך שהיא תיגמר, אני אסגור לך את המיקרופון. את לא תאהבי את זה. 
       
נסים זאב (ש"ס):
       
       אני מפסיק ברגע הזה, אדוני. אני כן תומך בחוק, אף שהוא לא הגיוני. 
       
היו"ר חמי דורון:
       
       תודה רבה. 
       

מסמכים שהונחו על שולחן הכנסת

היו"ר חמי דורון:
       
       הודעה לסגנית מזכיר הכנסת, בבקשה. 
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי חבר הכנסת איתן כבל ביקש להסיר את שמו מהצעת חוק שירות המדינה (סיוג פעילות מפלגתית ומגבית כספים) (תיקון מס' 4) (אי-תחולה על משרת אמון), התשס"ה-2005, פ/3343, של חבר הכנסת גדעון סער. 
       
אילן שלגי (שינוי):
       
       זה הוא לבד או כל מפלגת העבודה?
       
סגנית מזכיר הכנסת ירדנה מלר-הורוביץ:
       
       כמו כן אני מפנה את תשומת לבכם לכך שהונח על שולחן הכנסת לוח תיקונים להצעת חוק לתיקון פקודת המשטרה (מס' 19), התשס"ה-2005. תודה. 
       
היו"ר חמי דורון:
       
       תודה רבה לסגנית המזכיר. 
       
       חבר הכנסת שלגי, מה שקורה הוא שחבר הכנסת כבל היה רשום כמציע ההצעה, יחד עם חבר הכנסת גדעון סער. מאחר שהוא ירד, נשאר רק חבר הכנסת גדעון סער. איך מצביעה מפלגת העבודה ראית אתמול, לא?

       
הצעת חוק עבודת נשים (תיקון מס' 33) 
(היעדרות מעבודה של אם מאמצת), התשס"ה-2005 
(קריאה ראשונה)

היו"ר נסים דהן:
       
       חבר הכנסת יגאל יאסינוב, בבקשה. 
       
יגאל יאסינוב (שינוי):
       
       אדוני היושב-ראש, חברי חברי הכנסת, חבר הכנסת נסים זאב, דיברת לפני ואמרת הרבה דברים נכונים, אלא שלא אמרת את הדבר שבעיני הוא הכי חשוב בחוק הזה: אין הבדל לילד אם הוא ילד מאומץ או ילד ביולוגי. 
       
נסים זאב (ש"ס):
       
       אבל יש הבדל אם הוא בן עשר או בן שמונה ימים. 
       
יגאל יאסינוב (שינוי):
       
       זה להורים שלו. אגיד לך עוד דבר אחד: להורים שאימצו ילד, אולי יותר חשוב לראות אותו באמצע היום, כי יכול להיות שילד יהיה במצב קשה כיוון שלא אימצו אותו בגיל מאוד צעיר. יכול להיות שאימצו את הילד כשהוא היה בן שמונה או תשע, ואז צריך לתת לאמא לראות אותו באמצע היום, להגיד לו מלה טובה, לעזור לו. אולי הילד הזה ירגיש שהוא בבית, שאוהבים אותו ונותנים לו תמיכה. אני רואה בחוק הזה חוק שמטפל בדיוק בילדים האלה. 
       
       אני חושב שצריך להבין. יש משפחה שיש בה שניים, שלושה, ארבעה, חמישה ילדים – אתם אוהבים משפחות ברוכות ילדים. דרך אגב, דווקא במשפחות האלה יש הרבה מאוד ילדים מאומצים, כי מה לעשות, שירות הרווחה קודם כול מפנה ילדים למשפחות חרדיות או דתיות, ולא נותן לחילונים, לאלה שעובדים, לאמץ ילדים. אל תפחד, כמעט שלא יהיה מימון לחוק הזה, כי בגלל שירות הרווחה אין הרבה נשים עובדות שיש להן ילדים מאומצים. אלה שיש להן הן מספר כזה קטן, לצערנו, שלא יפגע. אל תפחד, לא ישתנה שום דבר. 
       
       כל אשה וכל גבר, כל משפחה שרוצה לאמץ ילד – צריך לאפשר להם את זה ולעזור להם בזה ולעשות הכול כדי שיהיה להם יותר קל, ולא לבדוק אם הם יהודים כהלכה או לא. 
       
היו"ר חמי דורון:
       
       תודה רבה, חבר הכנסת יאסינוב. חברי הכנסת דניאל בנלולו, איוב קרא, עסאם מח'ול, אחמד טיבי, רן כהן, מאיר פרוש, ג'מאל זחאלקה ומיכאל איתן - אינם נוכחים. חבר הכנסת אליעזר זנדברג, בבקשה. 
       
אליעזר זנדברג (שינוי):
       
       אדוני היושב-ראש, רבותי חברי הכנסת, אני אתמוך בהצעת החוק שמובאת כאן. בניגוד לגישה שהציגו חלק מהדוברים הקודמים, אני סבור שיש חשיבות – אומנם לא לצורכי הנקה, אבל מסיבות אחרות – למקסימום הזמן שתוכל אם חדשה להקדיש לילד מאומץ. אגב, דווקא ההבחנה של עד גיל עשר נראית בעיני הבחנה תמוהה, כי אם שברנו את העיקרון של שאלת ההנקה, ואנחנו קובעים שיש מקבילה לה בסיטואציה של אימוץ, גיל עשר בוודאי לא צריך להיות רף עליון. אני חושב שגם רף יותר גבוה יכול להתאים. 
       
       יש חשיבות לעניין. אולי הוא היה צריך למצוא את ביטויו במסגרת חקיקה אחרת, שעוסקת בקשר שבין הורים מאמצים לילד, אבל מכיוון שכבר הלכנו במסלול הזה של השוואת תנאים של אם מאמצת לאם יולדת במסגרת החקיקה הקיימת, נכון שנרחיב ונמשיך את ההשוואה הזאת גם בדבר החקיקה שמונח לפנינו. תודה. 
       
היו"ר חמי דורון:
       
       תודה רבה. חברת הכנסת אילנה כהן - איננה נוכחת. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני, ברשותך, אבקש לדבר על הנושא הקודם ולא בדיוק על החוק המוצע. נהוג אצלנו שחברי כנסת מתבטאים בנושאים חשובים גם בהצעות חוק אחרות בקריאה ראשונה. בנוסף, אני רוצה לא לחזור על הדברים שאמרתי בהזדמנות הקודמת לגבי החוק בשפה העברית, וברשותך, אדוני, אני מבקש לומר את עיקר הדברים בשפה הערבית לצופינו הערבים. הנושא חשוב מאוד לדידי. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. הנושא שאנו דנים בו במשך שעות ארוכות הוא הנסיגה מעזה וההסכם שמצרים וישראל החליטו לערוך ביניהן. לפי הסכם זה תהיה כניסה של כוחות מצריים רבים, בשונה מהסכם השלום הקודם, שלפיו חצי האי סיני היה ריק מכוחות מצריים גדולים. לפי ההסכם, לאחר שישראל תיסוג מעזה יהיו כוחות מצריים שישמרו על הגבולות בין מצרים לבין רצועת-עזה, או המדינה הפלסטינית העתידית ברצועת-עזה. 
       
       נציגי הימין והמתנגדים לתוכנית ההתנתקות והנסיגה, מבקשים להציג את ההסכם בפני הכנסת, עוד לפני שייחתם. הם מקווים שבכך אולי יצליחו, ולו במעשה נסים, להשיג רוב מונע, שיאמר לממשלה שלא ניתן לחתום על ההסכם, וזאת בתירוץ שההסכם משנה באופן מהותי את הסכם השלום עם מצרים. כך הכנסת, שהיא הפרלמנט, תתנגד לחתימה על ההסכם ותאמר לממשלה שלא לחתום עליו. פעם נוספת, זהו ניסיון לעכב, לשנות ולרוקן מתוכן את תוכנית ההתנתקות בצורה עקיפה, על-ידי הכשלת ההסכם עם מצרים. 
       
       דעת הכלל ודעתי האישית גורסות, שיש להציג את ההסכם בפני הכנסת, אבל אין צורך להציגו כעת, עוד לפני שנחתם. הנוהג הוא, שהסכמי השלום, הנחתמים על-ידי הממשלה, וכן הסכמים חשובים במכלול נושאים, מוצגים בפני הכנסת רק לאחר שנחתמו, ולא לפני כן. 
       
       הצגת ההסכמים בפני הכנסת לאחר חתימתם עולה בקנה אחד עם הפן החוקתי. יש לשמור על מקום הכנסת כמוסד חוקתי, שאליו מתנקזים כל ההסכמים הבסיסיים והמרכזיים. אין פגם בכך שיוצג הסכם בפני הכנסת, אבל רק לאחר שייחתם ולא לפני כן, שאם לא כן ישמש הדבר אמצעי ותירוץ למניעת חתימת ההסכם עם מצרים, ובסופו של דבר יביא למניעה או לחבלה בנסיגה מעזה ומצפון סיני. תודה רבה לך, אדוני.)
       
היו"ר חמי דורון:
       
       תודה רבה לחבר הכנסת דהאמשה. חבר הכנסת אילן שלגי, בבקשה. 
       
אילן שלגי (שינוי):
       
       אדוני היושב-ראש, חברות וחברי הכנסת, החוק ראוי ואצביע בעדו בקריאה הראשונה, אולם אני סבור שבדיון לקראת הקריאה השנייה והשלישית יש להכניס בו שינוי מהותי. 
       
       כאשר מדובר בילד מאומץ, אין שום סיבה שתהיה זו דווקא האם שתלך הביתה מן העבודה מוקדם יותר. זה בהחלט יכול להיות גם האב. אם אנחנו בעד שוויון, ובדרך כלל אנחנו פה טורחים לשבח ולשפר את חוקינו ולהציע הצעות חוק שתבאנה שוויון לנשים, וזה בסדר, במקרה הזה אין שום סיבה להעדיף דווקא את האם על האב כאשר מדובר בילד מאומץ. אין פה צורך בהנקה, ובהחלט ראוי שההורים יחליטו ביניהם - לא שניהם, אלא אחד מהם, כפי שהיום יש לאב זכות לחלק מחופשת הלידה לאחר ששת השבועות הראשונים. במקרה של אימוץ, מי שיחזור מהעבודה שעה קודם יהיה האם או האב, לפי בחירתם.
       
       היות שנשאר לי זמן אני רוצה לומר מכאן לכם, חברות וחברי הכנסת, וגם לאלה שצופים בנו, שהתביישתי מאוד לראות היום אחר-הצהריים בתקשורת ששר במדינת ישראל, השר ישראל כץ, נחקר במשטרה באזהרה במשך שבע שעות בעבירות של מרמה והפרת אמונים בגין המינויים הפוליטיים במשרד החקלאות. אתם ודאי יודעים שמבקר המדינה מצא שנעשו במשרד החקלאות עשרות מינויים של חברי מרכז הליכוד ומקורבים. בכך השר כץ עקף את השר צחי הנגבי, שהיה אלוף המינויים עד לאחרונה וכיכב בדוח הקודם של מבקר המדינה. כעת השר כץ נחקר במשטרה, אבל אל תדאגו להנגבי, משום שחקירותיו נמשכות. הוא מבקר ביחידה הארצית לחקירות הונאה חדשות לבקרים. כבר כמה פעמים הוא היה שם.
       
       אני סבור ששני השרים האלה, חברי הליכוד ישראל כץ וצחי הנגבי, הם מקס ומוריץ של הפוליטיקה הישראלית. שני מעוללים, שני מושחתים, וכולנו צריכים להוקיע אותם. ראש הממשלה, כאשר הוא מסתכל סביבו ורואה את מי יש לפטר מממשלתו, השניים האלה הם המועמדים הראשונים. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת אילן שלגי. יעלה ויבוא חבר הכנסת חמי דורון, בבקשה.
       
דוד טל (נוי):
       
       לא ידוע לך שכל עוד לא הוכחה אשמתו הוא בחזקת זכאי? איך אתה אומר דבר כזה? 
       
נסים זאב (ש"ס):
       
       שתבין, הוא יושב-ראש ועדת החינוך לשעבר. זה הסגנון הבוטה - - - 
       
אילן שלגי (שינוי):
       
       אתה מגן על מושחתים.
       
דוד טל (נוי):
       
       איך אתה קורא להם מושחתים? יש חשדות נגדו. 
       
אילן שלגי (שינוי):
       
       מה אתה מגן על הליכוד?
       
דוד טל (נוי):
       
       אני מגן על האדם באשר הוא אדם. אדם זכאי כל עוד לא הוכחה אשמתו, זה צריך להיות נר לרגליך.
       
היו"ר עבד-אלמאלכ דהאמשה:
       
       חברי הכנסת, סיימתם?
       
נסים זאב (ש"ס):
       
       לא, לא סיימנו, אדוני היושב-ראש. תסלח לי, אתה היית צריך למחות כשהוא דיבר מעל הבמה על שרים שלא נמצאים פה, שלא יכולים להשיב לו, ואמר שהם מושחתים.
       
היו"ר עבד-אלמאלכ דהאמשה:
       
       עכשיו סיימת. תודה רבה. חבר הכנסת דורון, בבקשה. 
       
אילן שלגי (שינוי):
       
       איפה חברי הליכוד? כולם מתרוצצים היום בחתונות של מרכז הליכוד.
       
היו"ר עבד-אלמאלכ דהאמשה:
       
       אין ליכוד ואין ממשלה, וזו לא הפעם הראשונה. התרגלנו לזה, אתם יודעים את זה טוב מאוד.
       
חמי דורון (שינוי):
       
       אדוני היושב-ראש, מדובר בהצעת חוק טובה, הצעת חוק ראויה, ואני אתמוך בה. אני חושב שכבר מזמן היו צריכים לחוקק את הצעת החוק הזאת, וטוב הדבר, חבר הכנסת דוד טל, שאתה הוא זה שעומד מאחוריה, כי יכול להיות שבקונסטלציה אחרת היה קשה יותר לעסוק בהצעת החוק הזאת. אני שמח שאתה עומד מאחורי הצעת החוק הזאת. 
       
       אני רק רוצה להעיר את תשומת לבך לכך שעל-פי הצעת החוק אנחנו נצטרך לשנות את סעיף 7(ג)(3), שדן בין היתר בכך שאשה אחרי חופשת לידה, באותם ארבעת החודשים, מקבלת שעת חופשה נוספת. בחוק עצמו יש בעיה, ונדמה לי שבהכנה לקריאה שנייה ושלישית אפשר לשים לב לעובדה, שכאשר אשה עובדת חצי משרה, לא חל עליה הדבר הזה והגיע הזמן לתקן את זה. כשאשה עובדת 80% משרה, אפשר לתקן את החוק כך שהזמן שהיא תקבל יהיה הזמן היחסי על-פי אחוז המשרה שהיא נושאת בו, מכיוון שיש בזה חוסר הגינות. אם אשה עובדת 80% משרה, היא יכולה לקבל 80% מאותה שעה, לא יקרה שום דבר. נדמה לי שלא תהיה שום בעיה להעביר גם את הנושא הזה. 
       
       לכן, אני פונה אליך, כי אתה הוא זה שמוביל את הצעת החוק - - - 
       
דוד טל (נוי):
       
       יושב-ראש ועדת העבודה, הרווחה והבריאות הוא זה שצריך להסכים.
       
חמי דורון (שינוי):
       
       זה בסדר. אני חבר בוועדה ואני אשמח אם תשכיל אותי לפני כן, כך שנוכל לשנות את זה. לא מדובר בנושא חדש לטעמי, אלא בשינוי של אותו סעיף, ולכן אין בעיה לעשות את זה, ובא לציון גואל.
       
היו"ר עבד-אלמאלכ דהאמשה:
       
       הרחבת תחולת הסעיף אינה שינוי.
       
חמי דורון (שינוי):
       
       זו הרחבה שאינה נושא חדש, ולכן אין צורך לפנות חזרה - - - 
       
דוד טל (נוי):
       
       הבעיה היא לתקן את החוק הקודם.
       
חמי דורון (שינוי):
       
       אתה יכול לתקן את זה מתוך החוק הזה, אדוני. שם החוק הוא הצעת חוק עבודת נשים (היעדרות מעבודה של אם מאמצת), ולכן אם אם מאמצת עובדת 80% משרה ונחיל עליה גם 80% מאותה שעה, ברור לחלוטין שקל יהיה לעשות את השינוי לגבי אם יולדת ביולוגית. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון. אחרון הדוברים, חבר הכנסת טלב אלסאנע, בבקשה. לאחר מכן נעבור להצבעה. 
       
טלב אלסאנע (רע"ם):
       
       אדוני היושב-ראש, חברי הכנסת, אני תומך בהצעת החוק הזאת. היה לי רצון להשתתף בדיון הקודם, אבל לצערי לא הצלחתי להשתתף בו. 
       
       אני רוצה לציין, שהדיון בקשר לפריסת כוחות הצבא המצרי בציר פילדלפי ובשאלה אם זה מהווה הפרה של הסכם השלום עם מצרים או לא מהווה הפרה, אם זה מחייב דיון או לא מחייב, הוא שיא הצביעות. 
       
       כל הסוגיה אינה אם למצרים יש אינטרס להציב את חייליה על הציר הזה. זה לא שמצרים מעוניינת. מצרים בעצם עושה טובה למדינת ישראל בכך שהיא מציבה את החיילים שלה. היא אשר מקריבה, היא אשר נותנת, וזאת מתוך מחויבות לשלום באזור, מתוך מודעות לכך שהשלום באזור משרת את כלל העמים באזור, לרבות המצרים עצמם. בזה שהיא מסכימה, מדינת ישראל בעצם לא עושה שום טובה, לא עושה שום ויתור. ההיפך הוא הנכון. זה במקום לשלוח תודה לנשיא המצרי ולמצרים על נכונותה להקריב ולתרום תרומה מאוד משמעותית, שמשרתת את ביטחון העמים, ובמיוחד את ביטחונה של מדינת ישראל, שבמשך שנים לא הצליחה למנוע את הברחות התחמושת והנשק ממצרים לרצועה או ממצרים למדינת ישראל. המצרים מוכנים לעזור בזה. 

       הרי כולם יודעים שרוב הנשק שמגיע לפלסטינים לא מגיע מהגבול המצרי או ממצרים. רוב הנשק, חבר הכנסת מג'אדלה, מגיע מישראל. רוב הנשק נרכש כאן. 

גאלב מג'אדלה (העבודה - מימד - עם אחד):
       
       זה בדוק, מה שאתה אומר?

טלב אלסאנע (רע"ם):
       
       כן. אפשר לבדוק ואפשר להזמין, ומספקים לך את זה - - -

גאלב מג'אדלה (העבודה - מימד - עם אחד):
       
       אני מקווה שאין לך קשר למבריחים.

טלב אלסאנע (רע"ם):
       
       לא, אני מדוּוח, אין לי קשר.
       
       ולכן, הסוגיה הזאת מעמידה את הצביעות ברמה שמעוררת שאט-נפש. אין בוודאי שום הפרה, זה לא מחייב שום דיון. צריך לשלוח תודה למצרים על תרומתה, צריך לפעול לקדם את השלום לא רק על-ידי ההתנתקות, אלא על-ידי יישום מלא של תוכנית מפת הדרכים. תודה רבה, אדוני היושב-ראש.

היו"ר עבד-אלמאלכ דהאמשה:
       
       תודה רבה לחבר הכנסת טלב אלסאנע. חברי הכנסת, תם סדר הדוברים. 
       
       אנחנו נעבור להצבעה בקריאה ראשונה על הצעת חוק עבודת נשים (תיקון מס' 33) (היעדרות מעבודה של אם מאמצת), התשס"ה-2005. מי בעד? מי נגד? אפשר להצביע.
       
גאלב מג'אדלה (העבודה - מימד - עם אחד):
       
       מה עם הממשלה? מה אומרת הממשלה?

היו"ר עבד-אלמאלכ דהאמשה:
       
       אין ממשלה, חבר הכנסת מג'אדלה. אתה יודע את זה טוב מאוד.

גאלב מג'אדלה (העבודה - מימד - עם אחד):
       
       אין ממשלה בישראל?

היו"ר עבד-אלמאלכ דהאמשה:
       
       כולנו התרגלנו לזה. היא עסוקה כנראה בדברים אחרים. 

הצבעה מס' 2
       
בעד ההצעה להעביר את הצעת החוק לוועדה - 8
נגד - אין
נמנעים - אין
ההצעה להעביר את הצעת חוק עבודת נשים (תיקון מס' 33) (היעדרות מעבודה של אם מאמצת), 
התשס"ה-2005, לוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:
       
       ובכן, ברוב של שמונה תומכים, אפס מתנגדים ואפס נמנעים, הצעת החוק אושרה בקריאה ראשונה והיא תועבר לוועדת העבודה, הרווחה והבריאות להמשך הכנתה.

מל פולישוק-בלוך (שינוי):
       
       לא שמענו שמצביעים. אנחנו יושבים כאן - - -

קריאות:
       
       - - -

היו"ר עבד-אלמאלכ דהאמשה:
       
       רגע, אחד ידבר. אני לא שומע.

חמי דורון (שינוי):
       
       אנחנו מבקשים להוסיף את קולותינו להצבעה. לא שמנו לב - - -

מל פולישוק-בלוך (שינוי):
       
       לא שמענו שיש הצבעה.

היו"ר עבד-אלמאלכ דהאמשה:
       
       אתם הצבעתם ולא הוספו הקולות שלכם?

מל פולישוק-בלוך (שינוי):
       
       לא הצבענו כי לא שמענו שיש הצבעה - - -

אמנון כהן (ש"ס):
       
       הם מדברים ביניהם, ישיבת סיעה.

היו"ר עבד-אלמאלכ דהאמשה:
       
       הייתם עסוקים, הבנתי. 

נסים זאב (ש"ס):
       
       נרדמו בשמירה.

היו"ר עבד-אלמאלכ דהאמשה:
       
       חברי הכנסת, בואו לא נעשה מזה עניין. חברי הכנסת, חבל על הוויכוח. אני יודע בדיוק מה קרה, אין לי בעיה. אני אוסיף לפרוטוקול שחברי הכנסת שלגי, מלי פולישוק-בלוך, רשף חן וחמי דורון - אתם מתנגדים?

מל פולישוק-בלוך (שינוי):
       
       לא. אנחנו בעד. בשביל זה אנחנו פה. 

היו"ר עבד-אלמאלכ דהאמשה:
       
       תומכים בהצעת החוק, אבל משום-מה נבצר מהם להצביע בזמן, והם מבקשים להודיע על תמיכתם באותו חוק - - 

מל פולישוק-בלוך (שינוי):
       
       לא נבצר, לא שמענו את הצלצול.

היו"ר עבד-אלמאלכ דהאמשה:
       
       - - מדובר בחוק עבודת נשים, שאישרנו לפני דקות ספורות. תודה רבה.
       

הצעת חוק ביטוח בריאות ממלכתי (תיקון מס' 32), התשס"ה-2005 
[מס' כ/80; "דברי הכנסת", חוב' ל"ג, עמ' ;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:
       
       חברי הכנסת, הנושא הבא הוא הצעת חוק ביטוח בריאות ממלכתי (תיקון מס' 32), התשס"ה-2005. יעלה ויבוא חבר הכנסת יהלום ויציג בפנינו את הצעת החוק בקריאה שנייה ושלישית. בבקשה, אדוני חבר הכנסת שאול יהלום. 

אמנון כהן (ש"ס):
       
       יהלום, כשמו הוא.

שאול יהלום (יו"ר ועדת העבודה, הרווחה והבריאות):
       
       אדוני היושב-ראש, כנסת נכבדה, אני מתכבד להביא לקריאה שנייה ולקריאה שלישית את הצעת חוק ביטוח בריאות ממלכתי (תיקון מס' 32), תשס"ה-2005. 
       
       חוק ביטוח בריאות ממלכתי, התשנ"ד-1994, מחייב תשלום השתתפות עצמית בעד קבלת שירותי בריאות של טיפולים לילדים בני שלוש עד תשע הסובלים מבעיות התפתחות שונות. השירותים ניתנים בידי פסיכולוג, עובד סוציאלי, פיזיותרפיסט, קלינאי תקשורת ומרפא בעיסוק.
       
       סכום ההשתתפות העצמית כאמור עשוי להגיע לכמה מאות שקלים לחודש. לעתים, סכום זה הינו מעבר להישג ידן של משפחות המתקיימות משכר נמוך, כמו גמלה לפי חוק הבטחת הכנסה, התשמ"א-1980, ולא אחת נמנע מילד טיפול ראוי שכלול בסל השירותים והוא לו זכאי מכוח חוק ביטוח בריאות ממלכתי. אי-מתן טיפול כאמור לילדים בגיל צעיר גורם לעיכוב התפתחותי ולנזקים תפקודיים ובריאותיים וכן להוצאות רפואיות גדולות יותר למערכת הבריאות בשנים שלאחר מכן, הוצאה שניתן למנוע אותה אם הטיפול יינתן במועד.
       
       בהצעת חוק זו מוצע לבטל את חובת התשלום של ההשתתפות העצמית למשפחות המתקיימות מגמלה לפי חוק הבטחת הכנסה, בעד מתן שירותים וטיפולים לילדיהם הזקוקים לטיפול התפתחותי. 
       
       אני מאוד מודה לממשלה שהסכימה. לצערי הרב - אפשר היה להרחיב את זה לכל הילדים, אבל אין בידינו אלא מה שהממשלה הסכימה, למשפחות עניות המתקיימות מהבטחת הכנסה, ומכאן ואילך, בעוד חודש הן לא יצטרכו להשתתף בתשלום עבור שירותים שילדיהן מקבלים מקופת-חולים.
       
       העלות התקציבית של הצעת חוק זו מוערכת ב-2 מיליוני שקלים לשנה, ובטווח הארוך היא תחסוך כסף למערכת הבריאות. 
       
       הצעת חוק זו, המוגשת ללא הסתייגויות, היא הצעת חוק שלי, ולכן אני מודה כפליים לכל אלה שעסקו בה - גם כיושב-ראש הוועדה וגם כמציע - לוועדה, להנהלת הוועדה, לייעוץ המשפטי, לאנשי הביטוח הלאומי, לפרופסור אור-נוי שהיה הכוח המניע בעניין הזה, ומבקש מחברי הכנסת להצביע בעדה בקריאה שנייה ובקריאה שלישית. תודה.

היו"ר עבד-אלמאלכ דהאמשה:
       
       תודה רבה לחבר הכנסת יהלום, יושב-ראש ועדת העבודה, הרווחה והבריאות. 
       
       חברי הכנסת, הצעת החוק היא ללא הסתייגויות, ואנחנו נעבור להצבעה עליה בקריאה שנייה ובקריאה שלישית, כפי שהונחה לפנינו וכפי שהוצגה על-ידי יושב-ראש הוועדה. מי בעד, מי נגד? קריאה שנייה - אפשר להצביע.

הצבעה מס' 3
       
בעד סעיפים 1-3 - 11
נגד - אין
נמנעים - אין
סעיפים 1-3 נתקבלו.

היו"ר עבד-אלמאלכ דהאמשה:
       
       ובכן, ברוב של 11 תומכים, אפס מתנגדים ואפס נמנעים, הצעת החוק אושרה בקריאה שנייה. 
       
       אנחנו נעבור להצבעה על אותה הצעה בקריאה שלישית. מי בעד? מי נגד? אפשר להצביע.

הצבעה מס' 4
       
בעד החוק - 11
נגד - אין
נמנעים - אין
חוק ביטוח בריאות ממלכתי (תיקון מס' 32), התשס"ה-2005, נתקבל.


היו"ר עבד-אלמאלכ דהאמשה:
       
       ובכן, ברוב של 11 תומכים, אפס מתנגדים ואפס נמנעים, הצעת החוק אושרה בקריאה שלישית. מדובר בהצעת חוק ביטוח בריאות ממלכתי (תיקון מס' 32), התשס"ה-2005, והיא נכנסה לספר החוקים של מדינת ישראל. 
       


הצעת חוק לתיקון פקודת הבטיחות 
בעבודה (מס' 6), התשס"ה-2005 
[מס' כ/76; "דברי הכנסת", חוב' כ"ה, עמ' ;  נספחות.]
(קריאה שנייה וקריאה שלישית)

היו"ר עבד-אלמאלכ דהאמשה:
       
       הנושא הבא: הצעת חוק לתיקון פקודת הבטיחות בעבודה (מס' 6), התשס"ה-2005, קריאה שנייה וקריאה שלישית. יציג גם אותה חבר הכנסת שאול יהלום, יושב-ראש ועדת העבודה, הרווחה והבריאות. בבקשה, אדוני.

שאול יהלום (יו"ר ועדת העבודה, הרווחה והבריאות):
       
       אדוני היושב-ראש, כנסת נכבדה, אני מתכבד להביא לקריאה שנייה ולקריאה שלישית את הצעת חוק לתיקון פקודת הבטיחות בעבודה (מס' 6), תשס"ה-2005. הצעת החוק באה לקבוע הוראות לעניין דרכי בנייתם, הפעלתם ואחזקתם של דרגנועים - דרגנועים זאת מלה קצרה למה שנקרא מדרגות נעות - לצורך שמירה על בטיחות הציבור.
       
       מוצע לקבוע בחוק, כי דרגנוע ייבנה רק בהתאם להוראות התקן. מאחר שכיום עדיין אין תקן ישראלי רשמי לעניין המבנה והפעולה של דרגנועים, מוצע כי התקן המחייב יהא התקן האירופי. כן מוצע להסמיך את המפקח הראשי על הבטיחות במשרד התעשייה, המסחר והתעסוקה לקבוע תקן בין-לאומי אחר כתקן המחייב, אם יהיה בכך צורך.
       
       הצעת החוק קובעת, כי ההפעלה הראשונה של דרגנוע תיעשה רק לאחר שבודק מוסמך בדק את הדרגנוע בדיקה יסודית ואישר את הפעלתו. 
       
       כן קובעת ההצעה חובת בדיקה שנתית של דרגנוע בידי בודק מוסמך וחובה לבדיקת דרגנוע שבוצע בו שינוי מהותי, דוגמת שינוי במערכת הפיקוד, או לאחר תיקון אחזקה מהותי, דוגמת שיפוץ חלק שבטיחות הדרגנוע תלויה בו. 
       
       לפי ההצעה, יוחלו הוראות הבטיחות לעניין דרגנועים, בדומה להוראות פקודת הבטיחות בעבודה לעניין מעליות, על כל מקום שמופעל בו דרגנוע, גם אם אינו מפעל או מקום עבודה. האחריות לקיום הוראות הבטיחות מוטלת הן על האוחז בפועל במקום שבו מופעל הדרגנוע והן על בעל הבניין, בהתאם לעניינים שבשליטת כל אחד מהם.
       
       עוד מוצע להסמיך את המפקחים שמוסמכים לפי חוק ארגון הפיקוח על העבודה לפקח על בטיחות מעליות, לפקח גם על קיום הוראות הבטיחות בנוגע לדרגנועים.  
        
       אדוני היושב-ראש, רבותי חברי הכנסת, ההצעה היא הצעת חוק פרטית. יוזם ההצעה הוא חברנו המכובד, יושב-ראש ועדת הכלכלה, חבר הכנסת אמנון כהן. אנחנו מודים לו ומעריכים את דאגתו לבטיחות הציבור.
       
       הצעת החוק מוגשת ללא הסתייגויות. אני מודה לכל ועדת העבודה והרווחה והסגל שלה, לייעוץ המשפטי, להנהלה ולכל אלה שהשתתפו - נציגי משרד התמ"ת ומכון התקנים – וכמובן, כבר אמרתי: למציע. 
       
       אני קורא לחברי הכנסת לקבל את הצעת החוק בקריאה שנייה ובקריאה שלישית.
       
היו"ר עבד-אלמאלכ דהאמשה:
       
       תודה רבה לחבר הכנסת יהלום.
       
       חברי הכנסת, נעבור להצבעה על הצעת חוק לתיקון פקודת הבטיחות בעבודה (מס' 6), התשס"ה-2005. זו הצעה ללא הסתייגויות. אפשר להצביע בקריאה שנייה כפי שהיא. ההצבעה התחילה. בבקשה.
       
הצבעה מס' 5
       
בעד סעיפים 1-8 - 12
נגד - אין
נמנעים - אין
סעיפים 1-8 נתקבלו.
       
היו"ר עבד-אלמאלכ דהאמשה:
       
       ברוב של 12 תומכים, בלי מתנגדים ובלי  נמנעים, הצעת החוק אושרה בקריאה שנייה.
       
       אנחנו מצביעים על אותה הצעה בקריאה שלישית. מי בעד? מי נגד?
       
הצבעה מס' 6
       
בעד החוק - 11
נגד - אין
נמנעים - אין
חוק לתיקון פקודת הבטיחות בעבודה (מס' 6), התשס"ה-2005, נתקבל.
       

אמנון כהן (ש"ס):
       
       אני מבקש להודות.
       
היו"ר עבד-אלמאלכ דהאמשה:
       
       הוא כבר הודה במקומך.
       
אמנון כהן (ש"ס):
       
       - - -
       
היו"ר עבד-אלמאלכ דהאמשה:
       
       ברוב של 11 תומכים, בלי מתנגדים ובלי נמנעים, הצעת חוק לתיקון פקודת הבטיחות בעבודה (מס' 6), התשס"ה-2005, אושרה בקריאה שלישית, והיא נכנסת לספר החוקים.
       
       חבר הכנסת אמנון כהן, כמי שיזם את החוק, מבקש להודות.
       
אמנון כהן (ש"ס):
       
       כאמור, החוק דן בבטיחות דרגנועים והוא תוצאה של כמה מקרים שקרו בארץ. בזמנו הייתי יושב-ראש הוועדה לפניות הציבור, ומאז, זה כמה שנים, אני מקדם את הצעת החוק. אני שמח שהגעתי לרגע הזה שהחוק נכנס לספר החוקים של מדינת ישראל.
       
       אני רוצה להודות ליושב-ראש ועדת העבודה והרווחה של הכנסת, מכובדנו חבר הכנסת שאול יהלום, שבאמת, למרות חוקים הרבים שעומדים אצלו על סדר-היום, הוא ראה בנושא הבטיחות נושא בעל חשיבות עליונה וקידם אותו; וכמובן, למנהלת הוועדה, הגברת וילמה מאור, ליועצות המשפטיות של הוועדה, עורכות-הדין יהודית וסרמן ושמרית שקד, שגם הן הקדישו רבות בעבודה מול משרדי ממשלה, משרד המשפטים ומשרד התמ"ת. תודה רבה על תמיכתכם.
       
היו"ר עבד-אלמאלכ דהאמשה:
       
       תודה רבה לחבר הכנסת אמנון כהן.

       
הצעת חוק הגבלת העישון במקומות ציבוריים (תיקון) 
(סמכויות סדרן ממונה במקום ציבורי), התשס"ה-2005 
       [רשומות (הצעות חוק, חוב' כ/84).]
(קריאה ראשונה)
       
היו"ר עבד-אלמאלכ דהאמשה:
       
       הנושא הבא הוא הצעת חוק הגבלת העישון במקומות ציבוריים (תיקון) (סמכויות סדרן ממונה במקום ציבורי), התשס"ה-2005, קריאה ראשונה. יציג את הצעת החוק חבר הכנסת שאול יהלום, יושב-ראש ועדת העבודה, הרווחה והבריאות. אדוני, בבקשה. כאמור, הצעת החוק מובאת לקריאה ראשונה, ואני מציע להתכונן לדבר או לא לדבר כדי שנוכל ישר להצביע.
       
שאול יהלום (מפד"ל):
       
       אדוני היושב-ראש, חברי הכנסת, אני מתכבד להביא לפניכם לאישור בקריאה ראשונה את הצעת חוק הגבלת העישון במקומות ציבוריים (תיקון) (סמכויות סדרן ממונה במקום ציבורי). 
       
       חוק הגבלת העישון במקומות ציבוריים, התשמ"ג-1983, קובע, כי עישון במקום ציבורי מהמקומות המנויים בתוספת לחוק הוא עבירה שדינה קנס. סעיף 8 לחוק הגבלת העישון קובע, כי לסדרן שמונה בידי הבעלים או המחזיק למעשה של מקום ציבורי נתונה סמכות לדרוש ממעשן במקום ציבורי לזהות את עצמו, וכן לעכב את המעשן, אם הוא מסרב להזדהות, עד בוא שוטר, אך לא יותר מאשר שעה אחת. לסדרנים שמונו לפי החוק אין סמכות ליתן הודעות קנס למי שמעשן במקום ציבורי, וסמכות זו נתונה אך רק לשוטרים ולעובדי רשויות מקומיות.
       
       עקב המחסור בכוח-אדם ועומסי העבודה המוטלים על שוטרים ועובדי רשויות מקומיות, חוק הגבלת העישון אינו נאכף כראוי. הצעת החוק נועדה ליתן פתרון לפחות במקום אחד, והוא בית-חולים. אין ספק שיש צורך מיוחד במניעת העישון בתוך בית-חולים. מוצע לקבוע, כי לסדרן ממונה בבית-חולים תינתן סמכות להטיל קנס על אדם שעישן בניגוד להוראות החוק לנגד עיניו של הסדרן. הסדרנים שימונו לשם כך יוסמכו לעניין הזה על-ידי שר הבריאות, בתנאי שיעמדו בקריטריונים שיבטיחו את התאמתם לתפקידם ולסמכות הטלת הקנסות.
       
       אני אודה מאוד לחברי הבית אם יקבלו את החוק. מדובר בקריאה ראשונה. אם יהיה צורך, אנחנו נשפץ ונעשה תיקונים - אף שאין צורך בכך, לדעתי - לקראת הקריאה השנייה והקריאה השלישית. אדוני היושב-ראש, תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת שאול יהלום, יושב-ראש ועדת העבודה, הרווחה והבריאות. יש פה רשימה ארוכה של מתדיינים.
       
מל פולישוק-בלוך (שינוי):
       
       כולם מוותרים.
       
היו"ר עבד-אלמאלכ דהאמשה:
       
       כולם  מוותרים? חוץ מאחד. חבר הכנסת נסים זאב, בבקשה. אתה רוצה לדבר? תעלה. כל האחרים מוותרים? - נעבור אחר כך להצבעה.
       
נסים זאב (ש"ס):
       
       אני מדבר בשם כולם.
       
היו"ר עבד-אלמאלכ דהאמשה:
       
       בסדר. מי שירצה לדבר, לא נמנע זאת. חברי הכנסת, הבמה לרשותכם. חבר הכנסת זאב, אם יש לך משהו חשוב, תגיד את זה בקצרה ולעניין. יש להניח שאין לך הרבה חשק לדבר עכשיו אחרי כל מה שהיה היום.
       
מל פולישוק-בלוך (שינוי):
       
       אדוני היושב-ראש, תוסיף את שמי לדוברים.
       
היו"ר עבד-אלמאלכ דהאמשה:
       
       אקריא את הרשימה. מי שירצה להשתתף - אין לי בעיה.
       
נסים זאב (ש"ס):
       
       אדוני היושב-ראש, חברי הכנסת, הצעת החוק באה לתת סמכות לסדרן להטיל קנסות על המעשנים במקומות ציבוריים, ובמיוחד בבתי-חולים.
       
שאול יהלום (מפד"ל):
       
       רק בבתי-חולים.
       
נסים זאב (ש"ס):
       
       המציאות היא שאין מספיק כוח-אדם, ושוטרים ועובדי רשויות מקומיות אינם אוכפים את החוק. בית-החולים הוא המקום שצריך להיות הסטרילי ביותר, ורופאים עומדים חסרי אונים כאשר הם רואים שבאים מבקרים, מעשנים בתוך בית-החולים, ואנו רואים את זה במו עינינו. אני מבין שלשוטרים אין האפשרות. תאר לך שסדרן, הסמכות היחידה שיש לו היא לעכב את המעשן במשך שעה אחת. קודם כול, אני מתאר לי איזה ויכוח ואילו מריבות יהיו בשעה הזאת. אין לך אדם שאין לו שעה. לכן, אני לא מאמין שאפשר סתם לבוא ולעכב בן-אדם, אלא אם כן אתה נותן לו באמת סמכות רצינית של פקח או של שוטר לצורך העניין הזה בלבד. אם הוא יכול לתת רפורט, דוח, בזה הוא מסיים את עבודתו. בזה אנחנו יכולים למנוע עימות מיותר לחלוטין שעלול להתפתח אם סדרן מעכב מעשן במשך שעה עד שיבוא השוטר.
       
       אני מבין שהמשטרה עסוקה מאוד בימים האלה בפיזור ההפגנות. אני רוצה להעיר הערה שהיא מאוד כואבת, ורואים את זה בערוץ-7 באינטרנט, איך  שוטרי יס"מ שאינם מזוהים ואינם מזדהים מכים אדם שהולך לתומו רק כיוון שהוא היה במקום שבו נמצאו אותם מפגינים. הכו אותו מכות רצח. אני רוצה לומר, שאם שוטרים יתעסקו בעישון, איך יהיה להם הזמן הזה לפזר את המפגינים? אי-אפשר לעשות את ההתנתקות אם לגבי כל מעשן במקום ציבורי, אפילו רק בבתי-חולים, יצטרכו להזעיק את השוטרים כדי שייתנו רפורטים.
       
אילן שלגי (שינוי):
       
       מה עם - - -
       
נסים זאב (ש"ס):
       
       לכן, צריכים את כל כוח-האדם שיש לנו, את כל המשטרה, להעמיד לנושא הזה בלבד - 
התנתקות. זו עבודתם של השוטרים עד לסיום התקופה שאני מקווה שבעזרת השם לא תעבור.
       
היו"ר עבד-אלמאלכ דהאמשה:
       
       תודה רבה. חבר הכנסת חמי דורון רצה להגיד כמה מלים בנושא, אחריו - חבר הכנסת אליעזר זנדברג, ואנחנו עוברים להצבעה.

מל פולישוק-בלוך (שינוי):
       
       גם אני ביקשתי.

היו"ר עבד-אלמאלכ דהאמשה:
       
       תקבלי. את יכולה לעמוד בתור, כי כל אחד ידבר במסגרת שניות - מלים בודדות, כפי שהבנתי.
       
גאלב מג'אדלה (העבודה - מימד - עם אחד):
       
       אמרו שהם מוותרים. זה הוויתור?
       
חמי דורון (שינוי):
       
       הבטחה של פוליטיקאים.
       
גאלב מג'אדלה (העבודה - מימד - עם אחד):
       
       הדברים שלכם לא החזיקו דקה אחת - - -
       
חמי דורון (שינוי):
       
       אדוני היושב-ראש, חברי חברי הכנסת, זאת הצעת חוק טובה. אפשר להגיד על הצעת החוק הזאת, שהחיינו. באמת הגיע הזמן להצעת החוק הזאת. 

דוד טל (נוי):
       
       - - -
       
חמי דורון (שינוי):
       
       היות שאני לא מתפלל, אתה יודע שאני לא חייב בכיפה. אני לא יודע מדוע הצעת החוק הזאת מוגבלת אך ורק לתחום בתי-החולים. הבעיה היא לא רק בבתי-החולים. הבעיה הזאת קיימת בכל המקומות הציבוריים. רק לפני שבוע קראנו בעיתון על אדם שהעירו לו שהוא מעשן במקום ציבורי - אז הוא הרביץ למי שהעיר לו. אדוני היושב-ראש, חברי חברי הכנסת, אני חושב שצריך להחיל את המנגנון הזה על כל המקומות הציבוריים. אפשר להחיל אותו גם על מרכזי קניות וקניונים. אפשר למצוא גם במקומות האלה אנשים שיוכלו לשמש כסדרנים. 
       
       נכון הדבר, שפקחי הרשות המקומית נמנעים מלהגיע למקומות האלה ונמנעים מלטפל בנושא העישון, והדבר הזה גורם נזקים מאוד גדולים, מה עוד שאנחנו מחנכים לעבור על החוק ברגע שאיננו אוכפים אותו. לכן, אני שמח על הצעת החוק הזאת, אני מברך עליה, ואני מקווה שהיא תעבור מהר גם בקריאה שנייה ושלישית. 
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון. חבר הכנסת אליעזר זנדברג, בבקשה. 
       
אליעזר זנדברג (שינוי):
       
       אדוני היושב-ראש, חברי חברי הכנסת, אני מצטרף להערה של חבר הכנסת דורון, אבל אני מבקש להעיר עוד שתי הערות לחבר הכנסת יהלום. ההערה הראשונה - לגבי הסוגיה של ביטול הסמכות הזאת. יש פה העניין של אישור משטרת ישראל, אי-התנגדות של משטרת ישראל להענקת הסמכות - משמע לעבר פלילי או לבעיות אחרות. כנראה כבר נותנים את הדעת על המשמעות שיכולה להיות לכך. אני חושב שמן הראוי לכלול איזה סעיף או פרוצדורה לנטילת אותה סמכות. 
       
       אני רוצה לברך אותך על שהצלחת להגיע להסכם עם האוצר ולהבנה על הקמת קרן ייעודית, שמנתבת כספים של קנסות למטרה מסוימת. היום בוועדת הכלכלה, וגם אתמול, כאשר דיברנו על הנושאים האלה בנוגע למהילת דלק, עמדנו על הקשיים המרובים. אני מקווה שתפרוץ את התקדים הזה, ואנחנו נשתמש בו  למאבק באלה שמזייפים דלק ומוהלים אותו.
       
היו"ר עבד-אלמאלכ דהאמשה:
       
       תודה רבה לחבר הכנסת זנדברג. חברת הכנסת מלי פולישוק-בלוך, בבקשה.
       
מל פולישוק-בלוך (שינוי):
       
       אדוני היושב-ראש, אני רוצה לברך את המציע. אני חושבת שכל הצעת חוק שנגיש פה למיגור התופעה של העישון היא ראויה ומועילה. אני הייתי מציעה, שנמצא את הדרך להרחיב את הצעת החוק ולגרום לכך שראשי רשויות מקומיות יפעילו סדרנים בהרבה מקומות, בקניונים, במועדונים ובבתי-קפה. החוק הקיים לא נאכף, ואנחנו צריכים לאפשר להם לקחת את הקנסות לקופתם, כדי שיהיה כדאי להם להפעיל את הפקחים גם במקומות אחרים. 
       
       אני מברכת אותך על ההצעה. אני, כמובן, אתמוך בה. 

היו"ר עבד-אלמאלכ דהאמשה:
       
       תודה רבה. חבר הכנסת אילן שלגי יאמר כמה מלים, אחריו - חבר הכנסת דוד טל, ואנחנו נעבור להצבעה. 
       
אילן שלגי (שינוי):
       
       אדוני היושב-ראש, חברות וחברי הכנסת, אני מברך את חבר הכנסת יהלום. זאת הצעת חוק טובה וראויה. החשש שלי הוא, שגם החוק הזה, כמו חוקים אחרים שבאים להגביל את העישון, לא ייאכף, הגם שאם הנהלת בתי-החולים תהיה נחושה, יש סיכוי שהחוק אומנם ייאכף. אני רוצה להזכיר לעצמנו, שגם כאן, במזנון הכנסת, עד לאחרונה לא היתה הקפדה על אזור עישון, ורק אחרי שפניתי בעניין הזה ליושב-ראש הכנסת, המצב תוקן.
       
       לעומת זאת, בעירייה נכבדת, כמו עיריית תל-אביב, אין אכיפה של החוק במודע. פניתי לראש העיר, מר רון חולדאי, בתלונה על מסעדה מסוימת, מאוד ידועה, שמתברר שאין בה כלל אזור של מעשנים ואזור של לא מעשנים. כאשר אתה שואל, אומרים לך כי השולחנות במרכז המסעדה הם השולחנות של המעשנים. זה כמובן אסור על-פי החוק. פניתי לראש העיר, ציינתי את שם המסעדה ואת התאריך, ואמרתי שאם צריך אני מוכן גם לבוא ולהעיד בבית-המשפט. מה התשובה שקיבלתי מראש העיר? שמאחר שלעירייה אין אמצעים, והממשלה איננה מעמידה לעירייה מספיק תקציבים, היא לא יכולה לעמוד בכל המשימות ולאכוף את כל החוקים. 
       
שאול יהלום (מפד"ל):
       
       זאת היתה מסעדה לא כשרה.
       
אילן שלגי (שינוי):
       
       אני אינני זוכר. אני לפעמים גם מגיע למסעדה כשרה. אינני שם לב, אינני בוחן. לפעמים קורה שאני במסעדה כשרה. אינני יודע אם זאת היתה מסעדה כשרה או לא. 
       
       על כל פנים, ראש עיריית תל-אביב סבור, שהוא יכול להחליט שהוא לא יאכוף את החוקים. אנחנו יודעים שהמצב דומה ברשויות מקומיות אחרות. הדבר המוזר הוא, שכספי הקנס נכנסים לעירייה. אם היא תפעיל נכון את הפקחים - וזה יכול להיות פקח שממילא מסתובב לצרכים אחרים והוא יוכל גם לגבות קנסות בגין העבירות על החוק האוסר עישון במקומות ציבוריים - יהיו לה כספי הקנס. דרך אגב, אני הנחתי הצעת חוק שבאה להגדיל את הקנסות פי שניים-וחצי. אולי זה מה שיעשה את האכיפה לכדאית גם לרשויות המקומיות. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת שלגי. חבר הכנסת דוד טל, אחרון הדוברים, בבקשה.
       
דוד טל (נוי):
       
       אדוני היושב-ראש, עמיתי חברי הכנסת, אני רוצה לברך את חבר הכנסת יהלום. אני חושב שהצעת החוק ראויה ותכליתה ראויה. כאשר תיקנו תקנות של איסור עישון במקומות ציבוריים, סברו אנשים שהעסק לא יעבוד ואנשים לא יעשו את זה. אנחנו נמצאים בתהליך ארוך ומייגע, אבל אפשר לראות תוצאות בשטח. היום אנשים כבר לא מעשנים במטוסים, יש הרבה מאוד ששומרים ומקפידים על החוק וגם במסעדות מעשנים רק במקום המותר ולא בכל מקום. אני חושב שמקום כמו בית-חולים, מן הראוי שזה יהיה בו. אם הייתי יכול, הייתי מרחיב את זה ליותר מקומות. אני בהחלט מקבל את העמדה של מציע החוק, שאנחנו נעבור עוד צעד ועוד צעד, ומדי פעם בפעם נרחיב את זה. זה חלק מתהליך חינוך, ואולי יהיה לאחר מכן תהליך גמילה מעישון. 
       
       זה דבר נכון וראוי, ואני חושב שחברי הכנסת צריכים לתמוך בזה. בכל מה שקשור בפגיעה בבריאות, אנחנו צריכים לנסות לעקור את כל ההרגלים האלה מהשורש ולגרום שהאדם הסביר שרוצה לחיות בסביבה נקייה מעשן, יוכל לחיות באווירה שכזאת. 
       
       אני רוצה לברך שוב את יוזם החוק ולומר שאני אתמוך בהצעת החוק הזאת יחד עם חברים אחרים.  
       
היו"ר עבד-אלמאלכ דהאמשה:
       
       תודה רבה לחבר הכנסת דוד טל. 
       
       אנחנו נעבור להצבעה על הצעת חוק הגבלת העישון במקומות ציבוריים (תיקון) (סמכויות סדרן ממונה  במקום ציבורי), התשס"ה-‏2005

הצבעה מס' 7
       
בעד ההצעה להעביר את הצעת חוק לוועדה – 15
נגד – אין
נמנעים – אין
ההצעה להעביר את הצעת חוק הגבלת העישון במקומות ציבוריים (תיקון) (סמכויות סדרן 
ממונה במקום ציבורי), התשס"ה-‏2005, לוועדת העבודה, הרווחה והבריאות נתקבלה.
       
היו"ר עבד-אלמאלכ דהאמשה:
       
       ברוב של 15 תומכים, אפס מתנגדים ואפס נמנעים, הצעת החוק אושרה בקריאה ראשונה, והיא תועבר לוועדת העבודה, הרווחה והבריאות להמשך הכנתה. 
       

הצעת חוק לתיקון פקודת העיריות (מס' 102), התשס"ה-‏2005
[מס' כ/81; "דברי הכנסת", חוב' ל"ד, עמ' ;  נספחות.]
(קריאה שנייה וקריאה שלישית)
       
היו"ר עבד-אלמאלכ דהאמשה:
       
       הנושא הבא הוא הצעת החוק לתיקון פקודת העיריות (מס' 102), התשס"ה-2005. יציג את הצעת החוק יושב-ראש ועדת הפנים ואיכות הסביבה, חבר הכנסת גאלב מג'אדלה. בבקשה.
       
גאלב מג'אדלה (יו"ר ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להביא בפני הכנסת לקריאה שנייה ולקריאה שלישית את הצעת החוק לתיקון פקודת העיריות (מס' 102), התשס"ה-2005, שיזמו חברי הכנסת חמי דורון, יגאל יאסינוב, אילן ליבוביץ ואהוד רצאבי.
       
       הצעת חוק זו באה לקבוע, כי על העירייה להעמיד לרשות סיעות המועצה אמצעים אשר יסייעו לחברי המועצה בפעילותם, והם: משרד אחד לפחות, שיכול להימצא מחוץ לבניין המועצה; מכשיר טלפון; מכשיר פקסימיליה ומחשב. אמצעים אלה ישמשו את כלל סיעות המועצה.
       
       מן הראוי לציין, כי במסגרת הדיונים בהצעת החוק, העריך משרד האוצר כי עלות יישום החוק בשנתו הראשונה תעמוד על כ-5.6 מיליוני שקלים חדשים. לעומתו העריך מרכז המחקר והמידע של הכנסת, כי עלות זו תעמוד על כ-3.9 מיליוני שקלים חדשים. 
       
       כך או כך, מאחר שהממשלה לא הביעה את התנגדותה לעלות התקציבית, אין מדובר בהצעת חוק תקציבית כהגדרתה בסעיף 3ג(ד) לחוק-יסוד: משק המדינה, ולכן ניתן לאשרה ברוב רגיל.
       
       להצעת החוק הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ובקריאה השלישית. 
       
היו"ר עבד-אלמאלכ דהאמשה:
       
       תודה רבה לחבר הכנסת גאלב מג'אדלה, יושב-ראש ועדת הפנים ואיכות הסביבה. 
       
       חברי הכנסת, יש הסתייגות אחת של חבר כנסת שאינו נוכח באולם, והיא נופלת כמובן. 
       
       אנחנו יכולים לעבור ישר בקריאה שנייה להצבעה על הצעת החוק לתיקון פקודת העיריות (מס' 102), התשס"ה-2005. מי בעד? מי נגד? אפשר להצביע. 
       
הצבעה מס' 8
       
בעד סעיף 1 - 14
נגד - אין
נמנעים – אין
       				סעיף 1 נתקבל.

היו"ר עבד-אלמאלכ דהאמשה:
       
       ובכן, ברוב של 14 תומכים, בלי מתנגדים ובלי נמנעים, הצעת החוק אושרה בקריאה שנייה. 
       
       אנחנו מצביעים על אותה הצעת חוק בקריאה שלישית. מי בעד? מי נגד? 
       
הצבעה מס' 9
       
בעד  החוק - 14
נגד - אין 
נמנעים - אין
חוק לתיקון פקודת העיריות (מס' 102), התשס"ה-2005, נתקבל.

היו"ר עבד-אלמאלכ דהאמשה:
       
       ובכן, ברוב של 14 תומכים, בלי  מתנגדים ובלי  נמנעים, הצעת חוק  לתיקון פקודת העיריות (מס' 102) אושרה בקריאה שלישית, והיא תהפוך לחלק מספר החוקים. 
       
       חבר הכנסת חמי דורון, ראשון היוזמים של הצעת החוק, מבקש לומר כמה מילות תודה בשמך ובשם שאר היוזמים. אדוני, בבקשה.
       
גאלב מג'אדלה (יו"ר ועדת הפנים ואיכות הסביבה):
       
       צריך להודות לסיעת שינוי, שנשארה להצביע בעד ההצעה.

חמי דורון (שינוי):
       
       אדוני, אתה צודק. 
       
       אדוני היושב-ראש, חברי חברי הכנסת, קודם כול, אני באמת רוצה להודות לחברי לסיעת שינוי, שנשארו עד שעת לילה מאוחרת זו,  ולו כדי לתת את הגיבוי ולהבטיח שהצעת החוק הזאת תעבור, ועל כך תודתי נתונה לכם. אני מודה לחבר הכנסת גאלב מג'אדלה, יושב-ראש ועדת הפנים ואיכות הסביבה, שקידם את הצעת החוק הזאת לאחר שהיא נתקעה קצת בוועדה. כמובן, לכל צוות ועדת הפנים, ובעיקר ליועצת המשפטית מירי פרנקל-שור, למנהלת הוועדה יפה שפירא ולכל הצוות. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון. 
       

הצעת חוק לתיקון פקודת המשטרה (מס' 19),  התשס"ה-2005
[מס' 3110; "דברי הכנסת", כרך 199, עמ' 9183; מושב ראשון, חוב' ח', עמ' ; מושב שלישי, חוב' ל"ד, עמ';  נספחות.]
(קריאה שנייה וקריאה שלישית)
       
היו"ר עבד-אלמאלכ דהאמשה:
       
       חברי הכנסת, הנושא הבא הוא הצעת חוק לתיקון פקודת המשטרה (מס' 19), התשס"ה-2005, קריאה שנייה וקריאה שלישית. יציג את הצעת החוק יושב-ראש ועדת הפנים ואיכות הסביבה של הכנסת. 

גאלב מג'אדלה (יו"ר ועדת הפנים ואיכות הסביבה):
       
       אדוני היושב-ראש, כנסת נכבדה, אני מתכבד להביא בפני הכנסת לקריאה שנייה ולקריאה שלישית את הצעת חוק  לתיקון פקודת המשטרה (מס' 19), התשס"ה-2005, שיזמה הממשלה.
       
       הצעת חוק זו היא פרי מאמץ ממושך של למעלה מ-12 שנים, שהחל במסגרת עבודתה של הוועדה הבין-משרדית לחומרים מסוכנים ופגעי טבע, והיא נועדה להסדיר כמה נושאים, ובראשם קביעת סמכויות ונהלים לטיפול באירוע אסון המוני במסגרת תיקון לפקודת המשטרה. ההצעה מעגנת כמה מהחלטות הממשלה בעניין זה, והיא מבוססת גם על ניסיון העבודה המשותף של הגופים השונים.
       
       לפי ההצעה, אירוע אסון המוני יוגדר כ"אירוע הגורם לפגיעה חמורה בשלום הציבור, בביטחון הנפש או ברכוש, המתייחס לציבור גדול או לשטח גדול, או אירוע שיש בו חשש לפגיעה כאמור, לרבות מחמת פגע טבע, מפגע סביבתי, אירוע חומרים מסוכנים, אירוע כימי או ביולוגי, אירוע קרינה רדיולוגי, תאונה או פעילות חבלנית עוינת". 
       
       לפי הגדרה זו, מצבי חירום הנובעים מפעילות צבאית לא ייחשבו לאירוע אסון המוני והטיפול בהם ימשיך להיות מוסדר לפי חוק ההתגוננות האזרחית, התשי"א-1951.
       
       ככלל, הסמכות להכריז על אירוע אסון המוני תהיה בידי השר לביטחון הפנים, ואולם במקרה של אירוע שמקורו בשטח של מתקן ביטחוני, או בשטחי מרכזי המחקר הגרעיני,  תהיה סמכות ההכרזה נתונה לראש הממשלה. במקרים של אירוע שמקורו בשטח  המוחזק על-ידי צה"ל, בשטח שהוכרז לגביו מצב מיוחד בעורף, או בתקופת קרבות בשטח שהוכרז לגביו מצב מיוחד בעורף, בתקופת קרבות או באירוע כימי או ביולוגי, תהיה סמכות ההכרזה נתונה לשר הביטחון.  
       
         אדוני היושב-ראש, חברי חברי הכנסת, תוקפה של  הכרזה על אסון המוני יעמוד על 48 שעות, ואולם השר המכריז יהיה רשאי להכריז לתקופת זמן נוספת, שלא תעלה על 96 שעות. הארכה נוספת, עד לתקופה של שבוע, תהיה באישור הממשלה, והארכות לתקופות ממושכות יותר יהיו טעונות גם אישור ועדת החוץ והביטחון של הכנסת. הודעות בדבר ההכרזה יתפרסמו ברשומות ובאמצעי התקשורת האלקטרוניים. 
       
היו"ר עבד-אלמאלכ דהאמשה:
       
       חברי הכנסת, חבר הכנסת ארדן, חבר הכנסת זנדברג,  אני מבקש. זה לא היה יאה ולא נאה שאתם  תעמדו ותנהלו שיחה בדרך הזאת. תודה רבה.  חבר הכנסת ארדן. בבקשה, חבר הכנסת מג'אדלה. 
       
גאלב מג'אדלה (יו"ר ועדת הפנים ואיכות הסביבה):
       
       הדבר נראה כמו בשוק. 
       
היו"ר עבד-אלמאלכ דהאמשה:
       
       החלק הזה הסתיים. ברוך השם, שמנו לב בזמן. 
       
גאלב מג'אדלה (יו"ר ועדת הפנים ואיכות הסביבה):
       
       ככלל, אחריות הפיקוח והשליטה בעת אירוע אסון המוני תימסר למשטרה. לשם כך יינתנו לשוטרים הסמכויות שלהלן: 
       
        1. הסמכות להורות לגופי ההצלה לפעול במסגרת תפקידיהם וסמכויותיהם ולהפעיל את הציוד שברשותם. גופי ההצלה המוגדרים בחוק הם: מגן-דוד-אדום, רשות הכבאות, הרשויות המקומיות והממונה על אירוע חומרים מסוכנים במשרד לאיכות הסביבה. השר לביטחון הפנים מוסמך לקבוע גופים נוספים.
       
       2. הסמכות להורות לכל אדם הנמצא בשטח האירוע או באזור העלול להיפגע כתוצאה מהאירוע, כל הוראה סבירה, לרבות דרישה מאדם למסור ציוד או חומר שברשותו, ושהוא חיוני ודרוש באופן דחוף לצורך הטיפול באירוע. 
       
       3. הסמכות לסגור שטח מסוים ולאסור את הכניסה או היציאה ממנו, ככל שהדבר דרוש לטיפול באירוע ולשם הגנה על הציבור. 
       
       4. הסמכות להפעיל כוח סביר נגד אדם או רכוש לצורך כפיית ציות להוראות שניתנו. 
       
       בנוסף יהיו מוסמכים הן השוטרים והן ממלאי התפקידים בגופי ההצלה להיכנס לכל מקום, ככל שהדבר נדרש למילוי תפקידיהם. שימוש בסמכויות אלו בשטח של מתקן ביטחוני, בשטח המוחזק על-ידי צה"ל ובשטח המרכז למחקר גרעיני יהיה בהסכמת הרמטכ"ל או הממונה על הביטחון במערכת הביטחון, לפי העניין. 
       
       כמו כן, במקרים שבהם סמכות ההכרזה על אירוע אסון המוני נתונה לראש הממשלה או לשר הביטחון, הסמכויות הניתנות למפכ"ל המשטרה יהיו נתונות לרמטכ"ל, הסמכויות הנתונות לקצין משטרה יהיו נתונות לקצין צה"ל, והסמכויות הניתנות לשוטר יהיו נתונות לחייל. הסמכויות יועברו לצה"ל גם במקרים שבהם שר הפנים יבקש זאת משר הביטחון ובמקרים שבהם יורה על כך ראש הממשלה. 
       
אורי אריאל (האיחוד הלאומי - ישראל ביתנו):
       
       זו הצעת חוק ממשלתית? 
       
גאלב מג'אדלה (יו"ר ועדת הפנים ואיכות הסביבה):
       
       נכון. 
       
אורי אריאל (האיחוד הלאומי - ישראל ביתנו):
       
       אפשר רגע?
       
גאלב מג'אדלה (יו"ר ועדת הפנים ואיכות הסביבה):
       
       בבקשה, אם אדוני היושב-ראש מסכים. 
       
היו"ר עבד-אלמאלכ דהאמשה:
       
       כן, בבקשה. 
       
אורי אריאל (האיחוד הלאומי - ישראל ביתנו):
       
       לפני שבועיים הודיע היושב-ראש, חבר הכנסת רובי ריבלין, שהצעות חוק ממשלתיות שלא יהיה נוכח בדיון בהן נציג ממשלה, לא יידונו. הוא לא הפסיק את הדיון לפני שבועיים, יען כי אין עונשין אם אין מזהירין. במשך היום - אני לא יודע, שממה. אולי צריך להפסיק את הדיון הזה - - -
       
היו"ר עבד-אלמאלכ דהאמשה:
       
       תודה רבה, חבר הכנסת אריאל. ההערה נשמעה, היא תובא בחשבון. אנחנו אולי נדון על זה עוד פעם בנשיאות, אבל בינתיים תן למר מג'אדלה להמשיך את הצגת החוק. בבקשה.
       
נסים זאב (ש"ס):
       
       עדיף שהם לא נמצאים. למה אתה רוצה שהם יהיו?
       
גאלב מג'אדלה (יו"ר ועדת הפנים ואיכות הסביבה):
       
       הצעת החוק קובעת גם את סמכויות המשטרה בעת תרגיל. לפי ההצעה, מועדי התרגילים ייקבעו בהתייעצות גם עם גופי ההצלה. מפקד המשטרה יהיה רשאי להורות לגופי ההצלה להשתתף בתרגיל ולהפעיל את ציודם, וכן להודיע לבעל מפעל העוסק בחומרים מסוכנים על קיומו של תרגיל הנוגע לו ולחייבו להשתתף בתרגיל. שוטר או ממלא תפקיד בגוף הצלה יהיה רשאי להיכנס לצורך התרגיל לכל מקום, אם נמסרה על כך הודעה זמן סביר מראש. גם במקרה זה, כאשר מדובר בשטח של מתקן ביטחוני, בשטח המוחזק על-ידי צה"ל או בשטח המרכז למחקר גרעיני, התרגילים ייעשו בהסכמת הרמטכ"ל או הממונה על הביטחון במערכת הביטחון, לפי העניין.
       
       כפי שציינתי, החוק מסמיך שוטרים להחרים ציוד של אזרחים לצורך טיפול באירוע האסון ההמוני. במקביל קובעת הצעת החוק מנגנון של השבת ציוד ופיצויים במקרה של נזק או חוסר. לפי ההצעה, יוחזר הציוד לבעליו בתוך יומיים מיום שניתנה ההוראה למוסרו, אלא אם כן האריך מפכ"ל המשטרה את התקופה. אם נגרם נזק או חוסר ציוד, יוכל בעל הציוד להגיש בקשת פיצויים. ההחלטה בדבר הפיצויים תינתן תוך 90 ימים מיום הגשת הבקשה, והפיצויים עצמם יועברו תוך 30 ימים מיום שנקבעה ההחלטה. השר לביטחון פנים יקבע, באישור שר האוצר, את הכללים המנחים לקביעת גובה הפיצויים. יצוין כי לפי הצעת החוק מנגנון הפיצויים המוצע הוא הדרך היחידה לקבל פיצויים, ולא יהיה ניתן להגיש תביעת נזיקין אזרחית כחלופה. 
       
       בהצעת החוק נקבעה גם חסינות דיונית מפני תביעות נזיקיות למי שגורם בתום-לב נזק אגב מילוי אחר הוראות שניתנו לו בעת אירוע אסון המוני. במקביל נקבע, כי אם תוגש תביעה כזאת נגד המדינה, היא לא תוכל ליהנות מהפטור מהאחריות השילוחית לביצוע עוולות תקיפה וכליאת שווא הקיים בפקודת הנזיקין.  
       
       זכות נוספת שזכאי לה מי שנפגע בעת - - -
       
היו"ר עבד-אלמאלכ דהאמשה:
       
       רק רגע, חבר הכנסת מג'אדלה. חברי הכנסת. אדוני מזכיר הכנסת. אדוני מזכיר הכנסת, חברי הכנסת דורון וארדן, תודה רבה. אפשר ללבן בעיות גם במקום אחר ובנסיבות אחרות. תודה רבה. בבקשה, חבר הכנסת מג'אדלה. 
       
גאלב מג'אדלה (יו"ר ועדת הפנים ואיכות הסביבה):
       
       זכות נוספת שזכאי לה מי שנפגע בעת שהוא ממלא אחר הוראות שניתנו לו - - 
       
היו"ר עבד-אלמאלכ דהאמשה:
       
       חבר הכנסת ארדן. חבר הכנסת ארדן. תודה רבה. בבקשה, אדוני. 
       
גאלב מג'אדלה (יו"ר ועדת הפנים ואיכות הסביבה):
       
       - - היא שיוכר כמתנדב לפי חוק הביטוח הלאומי [נוסח משולב], התשמ"ו-1986, ויהיה זכאי לגמלאות לפי החוק האמור. 
       
       הצעת החוק קובעת גם הוראות עונשיות למי שמפר הוראה שניתנה לו בעת אירוע אסון המוני, או למי שמפריע לבעלי התפקידים השונים. לפי ההצעה, העונש יעמוד על שלוש שנות מאסר, ואם העבירה נעברה בעת תרגיל, יעמוד העונש על שנת מאסר אחת. 
       
       ההסדרה המפורטת של סמכויות השוטר בעת אירוע אסון המוני חייבה גם הבהרה בחוק של סמכויות השוטר בעת אירועים אחרים שיש בהם חשש ממשי לפגיעה חמורה בביטחון הנפש או הרכוש, אף אם מחמת היקפם אינם עולים כדי אסון המוני. גם אירועים מסוג זה מחייבים מתן סמכות לשוטר לתת הוראות לאנשים מן הציבור לשם שמירה על שלומם, חייהם או רכושם. כיום, השימוש בסמכויות אלו נעשה על דרך פרשנות. על כן, במקביל לתיקון פקודת המשטרה העוסק באירוע אסון המוני, מוצע לקבוע בפקודה הסמכה מפורשת לעניין זה. יצוין גם כי מי שניתנה לו הוראה לפי תיקון זה, ייהנה מחסינות דיונית מפני תביעת נזיקין ויוכר כמתנדב לפי חוק הביטוח הלאומי. 
       
       עניין נוסף המוסדר במסגרת הצעת חוק זו הוא תיקון לחוק החומרים המסוכנים, התשנ"ג-1993, שעניינו הטיפול באירועי חומרים מסוכנים. לפי ההגדרה המוצעת, אירוע חומרים מסוכנים הוא "התרחשות בלתי מבוקרת או תאונה, שמעורב בה חומר מסוכן, הגורמת או העלולה לגרום סיכון לאדם ולסביבה, לרבות שפך, דליפה, פיזור, פיצוץ, התאיידות, דלקה". 
       
היו"ר עבד-אלמאלכ דהאמשה:
       
       זהו, אדוני?
       
גאלב מג'אדלה (יו"ר ועדת הפנים ואיכות הסביבה):
       
       מוצע להסמיך – לא, אדוני. זה חוק - - -
       
היו"ר עבד-אלמאלכ דהאמשה:
       
       אדוני לא חייב לקרוא את כל ההסברים. 
       
גאלב מג'אדלה (יו"ר ועדת הפנים ואיכות הסביבה):
       
       למה לא?
       
היו"ר עבד-אלמאלכ דהאמשה:
       
       לא חייב. אתה רשאי, אבל לא חייב. 
       
נסים זאב (ש"ס):
       
       - - -
       
אורי אריאל (האיחוד הלאומי - ישראל ביתנו):
       
       אני מבקש לא - - - תן לו להרחיב בעניין. 
       
גאלב מג'אדלה (יו"ר ועדת הפנים ואיכות הסביבה):
       
       אני קורא את ההסברים לציבור שצופה בבית, לא לחברי הכנסת המשועממים. הציבור בבית סקרן לדעת על חוק אסון המוני. 
       
היו"ר עבד-אלמאלכ דהאמשה:
       
       חבר הכנסת מג'אדלה. 
       
גאלב מג'אדלה (יו"ר ועדת הפנים ואיכות הסביבה):
       
       אתם משועממים – זו בעיה שלכם. 
       
היו"ר עבד-אלמאלכ דהאמשה:
       
       יש לי יסוד להאמין שאולי תצטרך להסביר את זה פעם נוספת. אז חבל על הזמן. 
       
גאלב מג'אדלה (יו"ר ועדת הפנים ואיכות הסביבה):
       
       למה?
       
היו"ר עבד-אלמאלכ דהאמשה:
       
       תיכף תראה. 
       
אליעזר זנדברג (שינוי):
       
       - - -
       
גאלב מג'אדלה (יו"ר ועדת הפנים ואיכות הסביבה):
       
       אגב, חבר הכנסת חמי דורון, אני נהנה מכל רגע.
       
היו"ר עבד-אלמאלכ דהאמשה:
       
       כולם נהנים.
       
גאלב מג'אדלה (יו"ר ועדת הפנים ואיכות הסביבה):
       
       לא רק מהעברת החוק והעבודה הקשה שעשינו בוועדה במשך חודשים, ולפני שנים, אלא אני נהנה מכל רגע שמשעמם לכם.
       
אליעזר זנדברג (שינוי):
       
       זה לא הוגן.
       
גאלב מג'אדלה (יו"ר ועדת הפנים ואיכות הסביבה):
       
       מוצע להסמיך את השר לאיכות הסביבה למנות ממונה על אירוע חומרים מסוכנים, שתפקידיו יכללו גילוי, זיהוי וניטור של חומרים מסוכנים בעת אירוע חומרים מסוכנים ולאחריו, הערכת סיכונים ומתן ייעוץ מקצועי. הממונה יוסמך, ככל שהדבר דרוש לטיפול באירוע החומרים המסוכנים - - 
       
אריה אלדד (האיחוד הלאומי - ישראל ביתנו):
       
       אדוני יושב-ראש הוועדה, אני יודע שהמתח בבתים הולך וגואה, אולי תרשה לי לחלק תרופות הרגעה לציבור.
       
גאלב מג'אדלה (יו"ר ועדת הפנים ואיכות הסביבה):
       
       - - להיכנס לכל מקום, לדרוש מסמכים, לעיין בהם וליטול אותם, לערוך חיפוש במקום בלא צו שופט, אם יש לו יסוד סביר להניח שבאותו מקום מצויים חומרים מסוכנים העלולים לגרום סכנה ממשית ותכופה לחיי אדם, ליטול דוגמה מכל חומר שיש לו יסוד סביר להניח שהוא חומר מסוכן ולתפוס חומרים אלו.
       
היו"ר עבד-אלמאלכ דהאמשה:
       
       זהו?
       
גאלב מג'אדלה (יו"ר ועדת הפנים ואיכות הסביבה):
       
       עוד כמה פסוקים.
       
       עוד מוצע להסמיך את השר לאיכות הסביבה - - -
       
אורי אריאל (האיחוד הלאומי - ישראל ביתנו):
       
       אדוני לא יוותר על שום סעיף.
       
היו"ר עבד-אלמאלכ דהאמשה:
       
       חברי האופוזיציה, אומנם כל יושבי האולם הם חברי אופוזיציה, אבל אנחנו חייבים לשמוע את יושב-ראש הוועדה, זו דרכה של חקיקה.
       
אילן שלגי (שינוי):
       
       אדוני יושב-ראש הוועדה, אנחנו לא צוחקים עליך, אנחנו צוחקים על הממשלה שלא הגיעה לשמוע.
       
אליעזר זנדברג (שינוי):
       
       - - - יש מאזינים בערוץ-2 - - -
       
נסים זאב (ש"ס):
       
       הדיון יותר מסוכן מהחומרים, שיסיים את זה.
       
היו"ר עבד-אלמאלכ דהאמשה:
       
       זה עומד להסתיים.
       
גאלב מג'אדלה (יו"ר ועדת הפנים ואיכות הסביבה):
       
       יש לציין, כי ככל שמדובר באירוע חומרים מסוכנים שמקורו בשטח מרכזי המחקר הגרעיני שבאחריות הוועדה לאנרגיה אטומית, או שמקורו בשטח של מתקן ביטחוני או בשטח המוחזק על-ידי צה"ל, יופעלו סמכויות - - -

היו"ר עבד-אלמאלכ דהאמשה:
       
       אדוני יושב-ראש הוועדה, הם כל כך ממהרים להצביע, שהם לא יכולים להתאפק. הם רוצים להצביע, תן להם להצביע.
       
גאלב מג'אדלה (יו"ר ועדת הפנים ואיכות הסביבה):
       
       תיכף נאפשר להם להצביע.
       
נסים זאב (ש"ס):
       
       סלח לי, אדוני היושב-ראש, הוא לא חייב לקרוא, שייתן לפרוטוקול. אני מבטיח לו שיירשם הכול.
       
היו"ר עבד-אלמאלכ דהאמשה:
       
       לא. לא. זה לא יינתן לפרוטוקול.
       
חמי דורון (שינוי):
       
       חבר הכנסת נסים זאב מתחייב לקרוא את הפרוטוקול אחר כך.
       
גאלב מג'אדלה (יו"ר ועדת הפנים ואיכות הסביבה):
       
       חבר הכנסת נסים זאב, בשנה שאני מכהן בכנסת, אני זוכר ששמעתי ממך הרבה בדיחות הרבה פעמים, והיה משעמם לנו, אז תואיל בטובך להתאפק ולשמוע הצעת חוק חשובה מאוד.
       
היו"ר עבד-אלמאלכ דהאמשה:
       
       עוד רגע קט זה ייגמר.
       
נסים זאב (ש"ס):
       
       זו הבדיחה הכי משעממת ששמעתי.
       
גאלב מג'אדלה (יו"ר ועדת הפנים ואיכות הסביבה):
       
       רבותי חברי הכנסת, כפי שציינתי בתחילת דברי, הצעת החוק היא תוצאה של עבודה ממושכת, ולצערי, לא תמה המלאכה. במהלך החקיקה נתגלעו חילוקי דעות בנוגע לאופן גיבושה של התורה לטיפול באירוע אסון המוני, שעל-פיה ייקבעו, בין היתר, האמצעים הנדרשים להיערכות לקראת אירוע אסון המוני ולמניעה ולצמצום נזקים בעת התרחשותו של אירוע אסון המוני. כן נתגלעו חילוקי דעות בנוגע למעמד משכן הכנסת - - -
       
נסים זאב (ש"ס):
       
       אתה כל כך מרגיז אותנו, שבסוף כולנו נצביע נגד. זה מה שאתה גורם עכשיו.

גאלב מג'אדלה (יו"ר ועדת הפנים ואיכות הסביבה):
       
       זה נוגע לך עכשיו.
       
היו"ר עבד-אלמאלכ דהאמשה:
       
       חבר הכנסת זאב, תתעלה.
       
גאלב מג'אדלה (יו"ר ועדת הפנים ואיכות הסביבה):
       
       כן נתגלעו חילוקי דעות בנוגע למעמד משכן הכנסת ורחבתו ולסמכויות משמר הכנסת בעת אירוע אסון המוני. לסוגיה זו לא ניתן מענה בנוסח החוק שאושר בקריאה ראשונה.
       
       שתי הסוגיות טעונות דיונים מעמיקים. על מנת שלא להמשיך ולעכב הצעת חוק חשובה זו, שנדונה בוועדה תקופה ממושכת, אישרה הכנסת ביום י"ד בסיוון התשס"ה, 21 ביוני 2005, את הצעת ועדת הפנים ואיכות הסביבה להביא לקריאה שנייה ושלישית, בשלב ראשון, את יתר סעיפי החוק.
       
היו"ר עבד-אלמאלכ דהאמשה:
       
       תודה רבה.
       
גאלב מג'אדלה (יו"ר ועדת הפנים ואיכות הסביבה):
       
       להצעת החוק לא הוגשו הסתייגויות. זה מעניין. אין הסתייגויות, נסים זאב. אבקש מחברי הכנסת לאשר את הצעת החוק בקריאה שנייה ובקריאה שלישית. 
       
       זו ההזדמנות גם להודות לכמה אנשים שנטלו חלק - - -
       
אריה אלדד (האיחוד הלאומי - ישראל ביתנו):
       
       אני מציע שתודה אחרי שזה יאושר.
       
גאלב מג'אדלה (יו"ר ועדת הפנים ואיכות הסביבה):
       
       אדוני היושב-ראש, תרשו לי להודות לכמה אנשים שעמלו קשה במשך תקופה ארוכה: מנהלת הוועדה, יפה שפירא, וצוות הוועדה; עורכת-הדין מירי פרנקל-שור, היועצת המשפטית לוועדה; עורך-הדין עדו בן-יצחק; עורכת-הדין רחל גוטליב, המשרד לביטחון פנים; עורכת-הדין ענת שפי מהמשטרה; עורכת-הדין רותי רוטנברג, המשרד לאיכות הסביבה; עורך-הדין ישי יודקביץ, משרד הביטחון; עורכת-הדין לבנת משיח, משרד המשפטים; ד"ר מירון ישראלי, הוועדה לאנרגיה אטומית; עורך-הדין גדעון נתיב, הוועדה לאנרגיה אטומית; מר דורון קוטלר, מד"א; גברת מיכל בר-טוב, ראש אגף חומרים מסוכנים במשרד לאיכות הסביבה. תודה לאדוני היושב-ראש ולחברי הכנסת. 
       
היו"ר עבד-אלמאלכ דהאמשה:
       
       תודה רבה לחבר הכנסת גאלב מג'אדלה, יושב-ראש ועדת הפנים ואיכות הסביבה. 
       
       חברי הכנסת, אנחנו עוברים להצבעה בקריאה שנייה על הצעת החוק שהוגשה ללא הסתייגויות - הצעת חוק לתיקון פקודת המשטרה (מס' 19), התשס"ה-2005. מי בעד? מי נגד? אפשר להצביע.
       
הצבעה מס' 10

בעד סעיפים 1-7 – 8
נגד – אין
 נמנעים – 1
סעיפים 1-7 נתקבלו.
       
היו"ר עבד-אלמאלכ דהאמשה:
       
       ברוב של שמונה תומכים, אפס מתנגדים ונמנע אחד, הצעת החוק אושרה בקריאה שנייה.
       
אורי אריאל (האיחוד הלאומי - ישראל ביתנו):
       
       היושב-ראש, אתה לא בעד?
       
היו"ר עבד-אלמאלכ דהאמשה:
       
       נמנעתי בהצבעה הזאת. נראה איך אני אצביע בקריאה השלישית. 
       
       אותה הצעת חוק בקריאה שלישית - חברי הכנסת, בבקשה. מי בעד? מי נגד? אפשר להצביע.

הצבעה מס' 11

בעד הצעת החוק – 1
נגד – 8
נמנעים – אין
הצעת חוק לתיקון פקודת המשטרה (מס' 19), התשס"ה-2005, לא נתקבלה.

היו"ר עבד-אלמאלכ דהאמשה:
       
       יכולתם לעשות את זה בקריאה השנייה, למה צריך לחכות לקריאה השלישית? לא יכולים למשוך את הצעת החוק. אם היה נופל בשנייה, הוא היה נופל ונגמר.
       
אילן שלגי (שינוי):
       
       זה רק מפני שהממשלה לא הגיעה, הממשלה מזלזלת.
       
נסים זאב (ש"ס):
       
       הנושא כל כך מעניין, שאני רוצה לראות את חבר הכנסת עומד על הדוכן וחוזר על הדברים.
       
היו"ר עבד-אלמאלכ דהאמשה:
       
       תנו לי קודם כול להכריז על ההצבעה. חברי הכנסת, ברוב של שמונה מתנגדים, תומך אחד, הצעת החוק נפלה בקריאה שלישית, והיא יורדת מסדר-יומה של הכנסת. מדובר בהצעת חוק לתיקון פקודת המשטרה (מס' 19), התשס"ה-2005. תודה רבה.

       כך קורה כאשר אין ממשלה, ויש רק אופוזיציה, והאופוזיציה מאותתת לממשלה שלא חייבים להעביר לה את החוקים. יכול להיות שהדבר הזה מצוין מבחינה קונסטיטוציונית. 

       
הצעת חוק לתיקון פקודת התעבורה (מס' 70) 
(אפוד זוהר - חובת החזקה ושימוש), התשס"ה-2005 
[רשומות (הצעות חוק, חוב' כ/82).]
(קריאה ראשונה)
       
היו"ר עבד-אלמאלכ דהאמשה:
       
       הנושא הבא הוא הצעת חוק לתיקון פקודת התעבורה (מס' 70) (אפוד זוהר - חובת החזקה ושימוש), התשס"ה-2005, קריאה ראשונה. יציג את הצעת החוק חבר הכנסת גלעד ארדן. בבקשה, אדוני.
       
גלעד ארדן (הליכוד):
       
        תודה. 
       
       אדוני היושב-ראש, חברי חברי הכנסת, הצעת חוק לתיקון פקודת התעבורה (מס' 70) (אפוד זוהר - חובת החזקה ושימוש), התשס"ה-2005, נועדה למנוע פגיעה בנוהג ברכב או בנוסע ברכב בהיותו מחוץ לרכב בדרך שאינה דרך עירונית.
       
       יציאתם של נוסעים מהרכב, לרבות הנוהג ברכב, בדרך שאינה דרך עירונית עלולה להביא לפגיעה של כלי רכב אחרים בהם, ועל כן מוצע לקבוע, כי ברכב מנועי, למעט באופנוע, יימצא אפוד זוהר. על מנת למנוע מצב שבו הנוהג ברכב ייאלץ לצאת מהרכב כדי להביא את האפוד הזוהר, מוצע לקבוע כי הנוהג ברכב יחזיק את האפוד הזוהר בכל עת בתא הנהג ברכב. 
       
       הצעת החוק מטילה חובה ללבוש אפוד זוהר בעת יציאה מהרכב, ובכל מקרה שהנהג או קבוצת הנוסעים ברכב יוצאת, אחד מהם יצטרך ללבוש את האפוד הזוהר, לא משנה אם מטרת היציאה היא תיקון הרכב או כל מטרה אחרת.
       
       אני רוצה להעיר כמה הערות בקצרה על הצעת החוק הזאת, כדי להבהיר אותה. קודם כול, צריך לדעת שהיום יש תקנה שמחייבת משולש אזהרה בכל רכב, וזה מצב קצת מוזר שהמדינה מחייבת לסמן את הרכב כדי שלא ייפגע, אף שעל הרכב יש פסים זוהרים בדרך כלל, והאדם עצמו, שיכול גם להיות לבוש בגדים כהים, כשהוא יוצא מהרכב, יכול להיות שלא רואים אותו. עד היום לא היתה חובה, והצעת החוק באה לתקן את המצב הזה.
       
	הערה שנייה: עובדי המדינה שעובדים בדרכים - עובדי מע"צ, משטרה, מד"א וכו' - מחויבים ללבוש אפוד זוהר כדי לסמן אותם, וזה, שוב, מצב קצת מוזר, שהמדינה טרחה עד היום להגן על עובדיה כאשר הם חשופים לפגיעת כלי רכב, אבל לא טרחה לעשות זאת כלפי כל האזרחים כאשר הם יוצאים מרכבם. הצעת חוק זו באה לתקן מצב זה.

	אני מדגיש שוב, שהצעת החוק לא מחייבת כל אחד מנוסעי הרכב ללבוש אפוד כאשר הוא יורד מהרכב, אלא רק אחד מהאנשים שנוסעים ברכב. צריך גם לציין, שלעומת המצב היום, שניתן לראות אדם ממרחק של 40 מטר מקסימום, גם אם המכונית שמתקרבת פנסיה הגבוהים דולקים, האפוד הזוהר יגדיל את טווח הראייה, כך שהנהג המתקרב יראה את האדם העומד בצד הכביש  - מ-40 מטרים ל-200 מטר, וברור שבכך יגברו משמעותית הבטיחות והיכולת שלו להימנע מהפגיעה.

	חשוב גם לומר, שבכמה מדינות, כמו אוסטריה, איטליה, ספרד ואוסטרליה, יש כבר היום חובה כזאת בחוק, ומדינות נוספות בדרך. צריך גם לזכור שבאותן מדינות יש גם שוליים ונתיבים מיוחדים לעצירת חירום, ובמדינת ישראל אין, ולכן הסכנה במדינת ישראל למי שעוצר את רכבו ויורד ממנו הרבה יותר גדולה, ועל כן על אחת כמה וכמה צריך לתמוך בחוק הזה ובכך להציל את חייהם של עשרות אזרחים כל שנה. 

       אני מבקש מחברי הכנסת לתמוך בהצעת החוק בקריאה ראשונה ולהעבירה לוועדת הכלכלה לשם הכנתה לקריאה שנייה ולקריאה שלישית.

היו"ר עבד-אלמאלכ דהאמשה:
       
       תודה רבה לחבר הכנסת ארדן. אני מבין שאין מתדיינים בהצעה זאת. אנחנו יכולים לעבור מייד להצבעה. התחייבתם לפני רגע קט שלא יהיו דיבורים בקריאה ראשונה. אתם רוצים לדבר? אין לי בעיה. חבר הכנסת זאב, אתה אמרת. 

       חברי הכנסת, אנחנו עוברים לדיון על הצעת חוק לתיקון פקודת התעבודה (מס' 70) (אפוד זוהר – חובת החזקה ושימוש), התשס"ה-2005, קריאה ראשונה. חבר הכנסת נסים זאב רוצה לדבר. בבקשה, אדוני, זכותך. גם חבר הכנסת דורון ידבר לאחר מכן. 

נסים זאב (ש"ס):
       
       אני אקצר, אדבר דקה, אבל חשוב להעיר הערה מאוד חשובה. הצעת החוק לא מגבילה רק לשעות החשכה, שעות הלילה, ואני רוצה שיהיה ברור שאי-אפשר לחייב על-פי חוק ללבוש אפוד זוהר גם בשעות היום, אף שהאפוד מחזיר אור בשעת חשכה, אבל יש חשיבות, כפי שזה מופיע, לשימוש גם בשעות היום, שכן האפוד נושא פסים זוהרים המאפשרים זיהוי קל של אותם נוסעים או של אותו נהג. אני מסכים עם זה. אם אתה אומר לי שהחוק הוא רק בשעות החשכה, אני מבין. אבל לחייב אנשים בשעות היום ללבוש את האפוד הזה, אני חושב שזה מיותר, כי אי-אפשר להכביד יותר מדי בהצעת חוק כזאת, כשאתה בעצמך אמרת שיש משולש וכשנהג עוצר בשולי הדרך הוא בלאו הכי חייב לשים משולש. אז גם לחייב אותו - - - 

אמנון כהן (ש"ס):
       
       מה אתה מציע?

נסים זאב (ש"ס):
       
       אני מבקש שהחוק יחול רק בשעות החשכה, ולא בשעות היום.

היו"ר עבד-אלמאלכ דהאמשה:
       
       תודה רבה. הדברים ברורים. חבר הכנסת חמי דורון - בבקשה, אדוני. לאחר מכן נעבור להצבעה. לא צריך לקרוא את כל הרשימה, ממילא לא נוכחים, ואלה שנוכחים לא רוצים לדבר. בבקשה, חבר הכנסת דורון, עשה את זה קצר.

חמי דורון (שינוי):
       
       אדוני היושב-ראש, חברי חברי הכנסת, אתמוך בהצעת החוק הזאת. אני חושב שהיא הצעת חוק נכונה וטובה.
       
        חבר הכנסת נסים זאב, אני חושב שאתה פשוט טועה בתפיסה שלך. למה הדבר דומה? בחורף נוסעים כלי הרכב עם אורות דולקים. תאמר, למה צריך אורות דולקים באמצע היום? זה אותו היגיון, זה אותו דבר. אין ספק שככל שאנחנו יכולים להוסיף, בלי מעמסה גדולה, על אמצעי הזהירות, גם אם  נחסוך בכך חייו של אדם אחד, החוק הזה היה שווה. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון.
       
       חברי הכנסת, אנחנו עוברים להצבעה בקריאה ראשונה על הצעת חוק לתיקון פקודת התעבורה (מס' 70) (אפוד זוהר - חובת החזקה ושימוש), התשס"ה-2005. מי בעד? מי נגד? אפשר להצביע.
       
       
הצבעה מס' 12
       
בעד ההצעה להעביר את הצעת החוק לוועדה – 7
נגד – אין
נמנעים - אין
ההצעה להעביר את הצעת חוק לתיקון פקודת התעבורה (מס' 70) 
(אפוד זוהר - חובת החזקה ושימוש), התשס"ה-2005, לוועדת הכלכלה נתקבלה.

היו"ר עבד-אלמאלכ דהאמשה:
       
       ברוב של שבעה תומכים, ללא מתנגדים וללא נמנעים, הצעת החוק אושרה בקריאה ראשונה, והיא תועבר לוועדת הכלכלה להמשך הכנתה. 
       

הצעת חוק לתיקון פקודת בריאות הציבור (מזון) 
(מס' 5) (סימון מזון), התשס"ה-2005     
       [רשומות (הצעות חוק, חוב' כ/85).]
(קריאה ראשונה)

היו"ר עבד-אלמאלכ דהאמשה:
       
       חברי הכנסת, הנושא הבא הוא הצעת חוק לתיקון פקודת בריאות הציבור (מזון) (מס' 5) (סימון מזון), התשס"ה-2005, קריאה ראשונה. יציג את הצעת החוק חבר הכנסת אמנון כהן, יושב-ראש ועדת הכלכלה. בבקשה, אדוני. 
       
אמנון כהן (ש"ס):
       
       תודה רבה. 
       
       אדוני היושב-ראש, רבותי חברי הכנסת, מטרת הצעת החוק המונחת לפניכם היא לשפר את השירות לצרכן על-ידי סימון מוצרים ולמנוע את הסיכון לבריאותו על-ידי איסור מכירת מוצרים פגי תוקף. 
       
       בהצעת החוק מוצע לקבוע, באישור ועדת העבודה, הרווחה והבריאות של הכנסת, הוראות בדבר סימון מזון הנמכר בתפזורת, סימון התאריך האחרון לשיווק מזון או התאריך האחרון המומלץ לשימוש בו. כמו כן מוצע לאסור מכירת מזון שהתאריך האחרון לשיווקו או התאריך האחרון המומלץ לשימוש בו חלף.
       
       רבותי חברי הכנסת, חשיבותם של תיקונים אלה גדולה וחשובה לאין ערוך, באשר הנטייה ההולכת ומסתמנת בשנות האלפיים היא לספק לצרכנים שקיפות מקסימלית ולמזער עד כמה שניתן את הנזקים התברואיים והבריאותיים העלולים להיגרם לציבור הרחב עת סועד הוא את לבו במוצרי מזון שקנה ואינו יודע מה טיבם של מוצרים אלה.

	הרשות להגנת הצרכן ערכה לא אחת סקרים בנושא האוכל המוגש בתפזורת, ואף שלחה דגימות לבדיקות מעבדה, ולא נמצא ולו מקרה אחד שבו לא היתה בעיה והבדיקה נמצאה תקינה. הממצאים היו חמורים ומסוכנים. עוד עולה בבדיקות המעבדה, כי נשים בהיריון עלולות להפיל בשל טוקסין, או אחד הרעלים או החיידקים המצויים באוכל ונשים בהיריון רגישות לו יותר מאחרים.  

	התיקונים בחוק הקיים הם מתבקשים ומחויבי המציאות. על-ידי תיקונים אלה נמנע את שיווקו של מזון פג תוקף, שהאכילה ממנו מסוכנת והרסנית לבריאות על-פי כל קנה מידה. כן נמנע את מכירתו של מזון הנמכר בתפזורת שפג תוקפו. על מדינת ישראל לחתור למצב שבו איכות המוצרים הנמכרים תהיה ברמה גבוהה, תוך מניעת סיכון בריאות הציבור.

	אני מבקש את תמיכתכם בהצעת החוק החשובה לעם ישראל.

היו"ר עבד-אלמאלכ דהאמשה:
       
       תודה רבה לחבר הכנסת אמנון כהן, יושב-ראש ועדת הכלכלה. חבר הכנסת דורון מבקש לדבר? בבקשה, אדוני. אם אתה הדובר היחיד, נעבור ישר להצבעה. אם אחרים שנוכחים מבקשים להשתתף, לא נמנע מהם. בבקשה, חבר הכנסת דורון.

חמי דורון (שינוי):
       
       אדוני היושב-ראש, חברי חברי הכנסת, חבר הכנסת אמנון כהן, אני חייב לומר שלא ירדתי לסוף דעתך בהצעת החוק הזאת. הרי לגבי מזון שנמצא אטום, ארוז, בתוך שקיות ניילון או בקופסאות, אין לנו בעיה. הדבר מסומן על גבי כלי הקיבול. יש לנו הסימונים. לא הצלחתי להבין מהצעת החוק שלך איך אני מסמן את המוצרים שבתפזורת, על סמך מה? איך ידע הלקוח? קח פיצוצייה, שם מוכרים כל מיני דברים ארוזים, ובמקביל מוכרים גרעינים, בוטנים, פיסטוק חלבי וכל הדברים האלה. איך אני יודע לסמן את זה? 
       
אמנון כהן (ש"ס):
       
       מדובר בעיקר בסלטים במעדניות. יש לך סלט של 3, 4 קילו שמעבירים אותו לגביע קטן. 
       
חמי דורון (שינוי):
       
       כן, איך אני כצרכן רואה את הסימון?
       
אמנון כהן (ש"ס):
       
       כשמעבירים מקופסה גדולה לגביע קטן, המכשיר שייתן לך את המשקל ואת המחיר, גם ייתן לך את תאריך פגות התוקף. כך גם לגבי פסטרמה על המדף. אם אתה רוצה שיפרסו לך 300 גרם פסטרמה, אתה רוצה לדעת עד מתי תוכל להשתמש באותה פסטרמה. על המדבקה יהיו כתובים המשקל, המחיר והתאריך שבו פג התוקף. 
       
חמי דורון (שינוי):
       
       חבר הכנסת כהן, אבל בצורה הזאת אתה תעמיס על המוכר, על הקמעונאי, עלויות שהוא לא יעמוד בהן. 
       
אמנון כהן (ש"ס):
       
       הנושא נדון בוועדת הכלכלה. נכחו בדיונים נציגי חברות השיווק הגדולות והקטנות. אם כולן צריכות להשתמש במכשיר הזה, אין פה אפליה. יש דרך טכנית לעשות את זה היום. 
       
חמי דורון (שינוי):
       
       התקיים אצלנו דיון בסיעה בנושא הזה. האמת היא, שהרצון הראשוני שלי היה להצביע בעד הצעת החוק הזאת. ההסבר שלך עכשיו מקשה עלי, ולמה אני מכוון? בוא נאמר שאתה נכנס למעדנייה, שבה סלט אחד שפתחו אותו שלשום ולא גמרו למכור אותו וסלט אחד שפתחתי היום, ואני הצרכן לוקח משני המגשים הללו. איך יודעת הקופה הרושמת שהסלט הזה יפוג התוקף שלו בעוד שבוע ימים, והסלט שפתחו לפני שלושה ימים יפוג התוקף שלו מחר?

אמנון כהן (ש"ס):
       
       יש מכשיר ש"מכוונים" אותו מראש לגבי כל הסלטים באותו תאריך. יש מכשיר שעושה את זה. 
       
חמי דורון (שינוי):
       
       צר לי. 
       
אמנון כהן (ש"ס):
       
       אתה מתנגד לחוק - - -
       
חמי דורון (שינוי):
       
       אני לא אתנגד לחוק. אני לא אצביע נגד החוק, אדוני, אבל אני רוצה לומר לך שאני חושב שראוי שיקדישו להצעת החוק הזאת מחשבה נוספת - -  
       
אמנון כהן (ש"ס):
       
       בקריאה שנייה ושלישית. 
       
חמי דורון (שינוי):
       
       - - מכיוון שאתה עומד להכביד הכבדה יתירה על בעלי העסקים, בעיקר על בעלי העסקים הקטנים, שהם אלה שבעיקר מוכרים בתפזורת. 
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון. 
       
       חברי הכנסת, אנחנו עוברים להצבעה בקריאה ראשונה על הצעת חוק לתיקון פקודת בריאות הציבור (מזון) (מס' 5) (סימון מזון), התשס"ה-2005. מי בעד? מי נגד? אפשר גם להימנע. נא להצביע. 
       
הצבעה מס' 13
       
בעד ההצעה להעביר את הצעת החוק לוועדה – 4
נגד – אין
נמנעים – 2
ההצעה להעביר את הצעת חוק לתיקון פקודת בריאות הציבור (מזון) 
(מס' 5) (סימון מזון), התשס"ה-2005, לוועדת הכלכלה נתקבלה.  

היו"ר עבד-אלמאלכ דהאמשה:
       
       ובכן, ברוב של ארבעה תומכים, אין מתנגדים ושני נמנעים, הצעת החוק אושרה בקריאה ראשונה, והיא תועבר לוועדת הכלכלה להמשך חקיקתה, אולי תיקונה ושיפוצה. התעוררו פה קשיים לא קלים. 
       

הצעת חוק לתיקון דיני חומרים מסוכנים (תיקוני חקיקה) 
(החמרת ענישה), התשס"ה-2005
[רשומות (הצעות חוק, חוב' כ/85).]
(קריאה ראשונה)

היו"ר עבד-אלמאלכ דהאמשה:
       
       הנושא הבא הוא הנושא האחרון על סדר-יומנו: הצעת חוק לתיקון דיני חומרים מסוכנים (תיקוני חקיקה) (החמרת ענישה), התשס"ה-2005, קריאה ראשונה. יציג את הצעת החוק חבר הכנסת אורי אריאל. בבקשה, אדוני. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני מבקש לאשר את הצעת החוק בקריאה ראשונה ולהעבירה להכנה לקריאה שנייה ושלישית בוועדת הכלכלה, בראשותו של חבר הכנסת אמנון כהן. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת אורי אריאל. 
       
       חברי הכנסת, אנחנו עוברים להצבעה בקריאה ראשונה על הצעת חוק לתיקון דיני חומרים מסוכנים (תיקוני חקיקה) (החמרת ענישה), התשס"ה-2005. מי בעד? מי נגד? אפשר להצביע. 
       
הצבעה מס' 14
       
בעד ההצעה להעביר את הצעת החוק לוועדה – 4
נגד – אין
נמנעים – 1
ההצעה להעביר את הצעת חוק לתיקון דיני חומרים מסוכנים (תיקוני חקיקה) 
(החמרת ענישה), התשס"ה-2005, לוועדת הכלכלה נתקבלה. 
       
היו"ר עבד-אלמאלכ דהאמשה:
       
       ובכן, ברוב של ארבעה תומכים, אין מתנגדים ונמנע אחד, הצעת החוק אושרה בקריאה ראשונה, והיא תועבר לוועדת הכלכלה להמשך הכנתה. 
       
       חברי הכנסת, תם סדר-היום. הישיבה הבאה תתקיים מחר, יום רביעי, כ"ט בסיוון התשס"ה, 6 ביולי 2005, בעזרת השם. הישיבה תתקיים בשעה 11:00. ישיבה זו נעולה. תודה רבה. 
       
       הישיבה ננעלה בשעה 21:45.
     
עמוד 146 מתוך 146

