    תוכן העניינים
מסמכים שהונחו על שולחן הכנסת	6
מזכיר הכנסת אריה האן:	6
שאילתות בעל-פה	6
257. שימוש בשוקרים חשמליים נגד מפגינים בכביש 6	7
משולם נהרי (ש"ס):	7
סגן שר התחבורה שמואל הלפרט:	7
משה גפני (דגל התורה):	8
ג'מאל זחאלקה (בל"ד):	8
סגן שר התחבורה שמואל הלפרט:	9
סגן שר התחבורה שמואל הלפרט:	10
סגן שר התחבורה שמואל הלפרט:	11
שר האוצר בנימין נתניהו:	11
256. יישום חוק נכסי נפקדים במזרח-ירושלים	12
ג'מאל זחאלקה (בל"ד):	12
שר האוצר בנימין נתניהו:	12
ג'מאל זחאלקה (בל"ד):	12
מאיר פרוש (אגודת ישראל - יהדות התורה והשבת):	13
שר האוצר בנימין נתניהו:	14
259. החרמת חפצים כתומים בכותל המערבי	16
משה כחלון (הליכוד):	16
השר לביטחון פנים גדעון עזרא:	16
משה כחלון (הליכוד):	17
אריה אלדד (האיחוד הלאומי - ישראל ביתנו):	18
מאיר פרוש (אגודת ישראל - יהדות התורה והשבת):	19
אבשלום וילן (יחד):	20
השר לביטחון פנים גדעון עזרא:	20
258. מאמר בעיתון "הצופה" על הרב אלישיב שליט"א	23
משה גפני (דגל התורה):	23
שרת המשפטים ציפי לבני:	24
משה גפני (דגל התורה):	24
שרת המשפטים ציפי לבני:	25
הודעת הממשלה על העברת סמכויות משר לשר	26
הצעת חוק הגנת השכר (תיקון - תשר), התשס"ה-2005	27
עמיר פרץ (עם אחד):	28
סגן שר התעשייה, המסחר והתעסוקה אלי אפללו:	28
הצעת חוק עובדים זרים (מתן מעמד לילדי עובדים זרים)  (הוראת שעה), התשס"ה-2005	30
אברהם פורז (שינוי):	30
שר הפנים אופיר פינס-פז:	33
רומן ברונפמן (יחד):	34
הצעת חוק המועצה הישראלית לצרכנות, התשס"ה-2005	35
רומן ברונפמן (יחד):	35
הצעת חוק קרן לשיקום מאגרי מים וקרקעות, התשס"ה-2005	36
אליעזר זנדברג (שינוי):	36
השר לאיכות הסביבה שלום שמחון:	38
אליעזר זנדברג (שינוי):	39
הצעת חוק ביטוח בריאות ממלכתי (תיקון - שירותי  בריאות השן לתלמידים), התשס"ה-2005	42
זבולון אורלב (מפד"ל):	42
הצעת חוק ביטוח בריאות ממלכתי (תיקון - ביטול הגבלת  זכותו של תושב ששהה מחוץ לישראל), התשס"ה-2005	45
ויקטור בריילובסקי (שינוי):	46
חיים אורון (יחד):	47
גדעון סער (הליכוד):	48
הצעת חוק יישום תוכנית ההתנתקות (תיקון - כניסה  ותנועה של חבר הכנסת בשטח מפונה), התשס"ה-2005	49
יצחק לוי (ציונות לאומית דתית מתחדשת):	49
גדעון סער (הליכוד):	52
שר התעשייה, המסחר והתעסוקה אהוד אולמרט:	53
שר התעשייה, המסחר והתעסוקה אהוד אולמרט:	55
יצחק לוי (ציונות לאומית דתית מתחדשת):	56
הצעת חוק חסינות חברי הכנסת, זכויותיהם וחובותיהם (תיקון -  הגבלת חופש התנועה מטעמי ביטחון), התשס"ה-2004	57
זהבה גלאון (יחד):	58
הצעת חוק-יסוד: השפיטה (תיקון - הוועדה  לבחירת שופטי בית-המשפט העליון)	59
נסים זאב (ש"ס):	60
שרת המשפטים ציפי לבני:	63
נסים זאב (ש"ס):	64
הצעת חוק בתי-המשפט [נוסח משולב] (תיקון - תקופת צינון), התשס"ג-2003	66
יצחק כהן (ש"ס):	67
שרת המשפטים ציפי לבני:	68
יצחק כהן (ש"ס):	69
דברי ברכה של יושב-ראש הכנסת למשלחת חברי הסנאט של צרפת	69
הצעת חוק המרשם הפלילי ותקנת השבים (תיקון -  סמכות בית-דין צבאי ברישום פלילי), התשס"ג-2003	70
אורי אריאל (האיחוד הלאומי - ישראל ביתנו):	70
שרת המשפטים ציפי לבני:	71
מסמכים שהונחו על שולחן הכנסת	73
מזכיר הכנסת אריה האן:	73
הצעת חוק סדר הדין הפלילי [נוסח משולב]  (תיקון - הגנה מן הצדק), התשס"ה-2004	73
גדעון סער (הליכוד):	74
שרת המשפטים ציפי לבני:	74
הצעת חוק תקופת כהונת ראש המטה הכללי, התשס"ה-2005	75
ענבל גבריאלי (הליכוד):	75
הצעת חוק משך כהונת ראש המטה הכללי, התשס"ה-2005	76
אהוד רצאבי (שינוי):	76
הצעת חוק תקופת כהונת ראש המטה הכללי, התשס"ה-2005	77
יובל שטייניץ (הליכוד):	77
הצעת חוק תקופת כהונת ראש המטה הכללי, התשס"ה-2005	78
יורי שטרן (האיחוד הלאומי - ישראל ביתנו):	78
סגן שר הביטחון זאב בוים:	79
ענבל גבריאלי (הליכוד):	80
הצעות לסדר-היום	83
החלטת הממשלה בנושא איחוד משפחות פלסטיניות  ומתן אזרחות ישראלית ונוהלי משרד הפנים לביטול אזרחות	83
זבולון אורלב (מפד"ל):	83
יולי-יואל אדלשטיין (הליכוד):	84
מוחמד ברכה (חד"ש-תע"ל):	85
אילן ליבוביץ (שינוי):	86
ג'מאל זחאלקה (בל"ד):	88
אבשלום וילן (יחד):	89
אורי אריאל (האיחוד הלאומי - ישראל ביתנו):	90
שרת המשפטים ציפי לבני:	93
נסים זאב (ש"ס):	97
עבד-אלמאלכ דהאמשה (רע"ם):	97
ואסל טאהא (בל"ד):	98
הצעה לסדר-היום	101
התנהלות הממשלה במסגרת תוכנית עקירת יישובי גוש-קטיף והשומרון	101
אריה אלדד (האיחוד הלאומי - ישראל ביתנו):	101
שרת המשפטים ציפי לבני:	106
יורי שטרן (האיחוד הלאומי - ישראל ביתנו):	108
מסמכים שהונחו על שולחן הכנסת	110
סגנית מזכיר הכנסת ירדנה מלר-הורוביץ:	110
הצעה לסדר-היום	110
מצבו הקשה של יונתן פולארד וטענותיו בדבר התעללות בו	110
יאיר פרץ (ש"ס):	110
סגן שר במשרד ראש הממשלה מגלי והבה:	112
עבד-אלמאלכ דהאמשה (רע"ם):	114
הצעה לסדר-היום	115
הצורך בהחזרת המענקים לדיור ממשרד השיכון	115
יעקב ליצמן (אגודת ישראל - יהדות התורה והשבת):	115
שר הבינוי והשיכון יצחק הרצוג:	117
שר הבינוי והשיכון יצחק הרצוג:	120
הצעות לסדר-היום	121
דוח מבקר המדינה	121
אראלה גולן (שינוי):	121
אראלה גולן (שינוי):	122
חיים אורון (יחד):	123
יצחק כהן (ש"ס):	126
עזמי בשארה (בל"ד):	127
אברהם בייגה שוחט (העבודה-מימד):	129
גילה פינקלשטיין (מפד"ל):	133
חיים כץ (הליכוד):	135
הצעות לסדר-היום	142
יחס המדינה לניצולי השואה	142
יוסי שריד (יחד):	142
קולט אביטל (העבודה-מימד):	146
אהוד רצאבי (שינוי):	148
שר האוצר בנימין נתניהו:	149
שמואל הלפרט (אגודת ישראל - יהדות התורה והשבת):	156
יורי שטרן (האיחוד הלאומי - ישראל ביתנו):	157
רן כהן (יחד):	157
הצעות לסדר-היום	158
חילופי האש בין צה"ל ל"חיזבאללה"	158
יצחק וקנין (ש"ס):	158
אהוד יתום (הליכוד):	160
דני יתום (העבודה-מימד):	160
ניסן סלומינסקי (מפד"ל):	162
אריה אלדד (האיחוד הלאומי - ישראל ביתנו):	163
חמי דורון (שינוי):	164
רן כהן (יחד):	165
עבד-אלמאלכ דהאמשה (רע"ם):	166
סגן שר הביטחון זאב בוים:	168
ואסל טאהא (בל"ד):	171
יעקב מרגי (ש"ס):	172
מסמכים שהונחו על שולחן הכנסת	173
סגן מזכיר הכנסת דוד לב:	173
הצעות לסדר-היום	173
רצח ואלימות כלפי נשים	173
יעקב מרגי (ש"ס):	173
אתי לבני (שינוי):	175
סגן השר לביטחון פנים יעקב אדרי:	176
עבד-אלמאלכ דהאמשה (רע"ם):	179
גאלב מג'אדלה (העבודה-מימד):	179
הצעות לסדר-היום	180
הכוונה לפוצץ את מסגד אל-אקצא בהר-הבית	180
מאיר פרוש (אגודת ישראל - יהדות התורה והשבת):	181
עבד-אלמאלכ דהאמשה (רע"ם):	182
ואסל טאהא (בל"ד):	185
סגן השר לביטחון פנים יעקב אדרי:	187
עזמי בשארה (בל"ד):	192
גאלב מג'אדלה (העבודה-מימד):	193
    
       

       חוברת כ"ט
       ישיבה רמ"ז



הישיבה המאתיים-וארבעים-ושבע של הכנסת השש-עשרה
יום רביעי, ט' באייר התשס"ה (18 במאי 2005)
ירושלים, הכנסת, שעה 11:00


מסמכים שהונחו על שולחן הכנסת

       
היו"ר ראובן ריבלין:
       
       אדוני סגן השר, חברי הכנסת, היום יום רביעי, ט' באייר התשס"ה, 18 בחודש מאי 2005 למניינם. אני מתכבד לפתוח את ישיבת הכנסת. 
       
       הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו על שולחן הכנסת מסקנות ועדת החינוך, התרבות והספורט בנושא הפיטורים ההמוניים של המורים. תודה רבה.
       
היו"ר ראובן ריבלין:
       
       תודה.


שאילתות בעל-פה

היו"ר ראובן ריבלין:
       
       עכשיו אנחנו עוברים לשאילתות בעל-פה. נמצא כאן סגן שר התחבורה, והוא ישיב על שאילתא של חבר הכנסת משולם נהרי. נא להודיע לשר האוצר שהוא צריך להיות כאן על מנת להשיב על שאילתא. האם הוא יודע  על כך? אדוני סגן השר, נא לעלות על הדוכן. חבר הכנסת נהרי, נא להקריא את השאילתא ככתבה וכלשונה, ולאחר מכן, תוכל להרחיב ולהוסיף כהנה וכהנה. בבקשה, חבר הכנסת נהרי.
       
257. שימוש בשוקרים חשמליים נגד מפגינים בכביש 6

משולם נהרי (ש"ס):
       
       אדוני סגן השר, "הצופה" מיום י"ג בניסן התשס"ה מביא את טענת הערוץ השני, כי מאבטחים ששכרה חברת "חוצה ישראל" השתמשו בשוקרים חשמליים כלפי חרדים שהפגינו נגד פגיעה בקברים ליד קיבוץ רגבים. 
       
       רצוני לשאול: 
       
       1. האומנם כן? 
       
       2. מי שכר את המאבטחים, ומאיזו חברה? 
       
       3. מה יעשה משרדך בנדון?

היו"ר ראובן ריבלין:
       
       תודה רבה. כבוד סגן השר ישיב.

סגן שר התחבורה שמואל הלפרט:
       
       אדוני היושב-ראש, כנסת נכבדה, חבר הכנסת משולם נהרי - 1. הטענה נבדקה, ונמצא כי אחד המאבטחים השתמש בשוקר חשמלי כנגד המפגינים. מאבטח זה היה אחד מ-100 מאבטחים שהיו בשטח, ומלבדו לא היה לאיש שוקר חשמלי או כל אמצעי אחר. ברור שהשימוש בשוקר מנוגד להנחיות שהמשטרה נותנת למאבטחים. 
       
       2. לאחר שביום העבודה הקודם הפגינו בשטח העבודות כ-500 איש ונפצעו שמונה מהמאבטחים שהיו במקום, וכמו כן נגרמו נזקים כבדים לציוד, החליטה "חברת כביש חוצה ישראל בע"מ" לשכור את חברת "טריפל-די" לצורך אבטחת העבודות.
       
       3. חברה זו אינה מועסקת עוד על-ידי "חוצה ישראל", ובמקומה מועסקת חברת אבטחה אחרת. 
       
       המשטרה זיהתה את המאבטח שהפעיל את השוקר החשמלי, והיא חוקרת את הנושא.

היו"ר ראובן ריבלין:
       
       בבקשה, חבר הכנסת נהרי. 
       
משולם נהרי (ש"ס):
       
       אדוני סגן השר, גם אם מדובר במאבטח אחד, אין ספק שהמעשה חמור. הוא בבחינת פגיעה חמורה בזכויות האדם, אם לא פשע. האם אדוני סגן השר ימשיך להתערב ולעקוב אחרי עבודת המשטרה וידרוש העמדה לדין של המאבטח?
       
היו"ר ראובן ריבלין:
       
       תודה. חבר הכנסת גפני, בבקשה.

משה גפני (דגל התורה):
       
       אדוני היושב-ראש, אדוני סגן השר, אתמול התקיים דיון בוועדת הפנים ואיכות הסביבה של הכנסת, בין היתר גם בנושא הזה. התברר שלא רק מאבטח אחד השתמש בשוקר חשמלי. ראו את זה גם בסרט שהוקרן בוועדה, שהביא אותו חבר הכנסת פרוש. לאחר מכן הוקרן סרט שאני הבאתי של השתוללות המשטרה בבית-הכנסת של סאטמר. אבל מה שהתברר, שמפקד מרחב חוף שהשתתף בדיון אמר שזו עבירה פלילית לכל דבר ועניין. המשטרה חוקרת את העניין. 
       
       לשאלתי, ואני מפנה אליך את העניין, אדוני סגן השר, עבר מאז זמן רב. זה הוקרן גם בחדשות בטלוויזיה. המשטרה אומרת שזו עבירה פלילית, ועד לרגע זה לא נעצר האיש לחקירה. כולם ראו שמדובר בעבירה פלילית, וגם מזהים אותו. אמרתי שאני מתנדב, בלי התקציב של המשטרה, אני מביא להם אותו בתוך יומיים. הוא התחייב שעד סוף השבוע האיש ייחקר וייעצר. אני מבקש שמשרד התחבורה יעקוב אחרי העניין ויוודא שבאמת לא מזניחים את הטיפול בעבירה הפלילית הנוראה הזאת.
       
היו"ר ראובן ריבלין:
       
       בבקשה, חבר הכנסת זחאלקה.

ג'מאל זחאלקה (בל"ד):
       
       אדוני סגן השר, אדוני היושב בראש, חברת "חוצה ישראל" מתנהגת כמו מדינה בתוך מדינה. היא לא משלמת ארנונה, והיא נותנת קנסות לאנשים כאוות נפשה, ועכשיו היא גם מפעילה בצורה זו או אחרת אלימות נגד מפגינים. האם מתכוון משרד התחבורה להגביר את הפיקוח ולעשות רוויזיה בהסכמים שנעשו עם חברת "חוצה ישראל", שלפחות יתנהגו אליה כמו אל שאר החברות במגזר העסקי - לא יותר. לא יכול להיות שהם יהיו במעמד כמעט של מדינה.

סגן שר התחבורה שמואל הלפרט:
       
       אדוני היושב-ראש, לשאלה הנוספת של חבר הכנסת נהרי - אין ספק שהמעשה חמור מאוד. אני אמשיך לעקוב אחר הנושא הזה, אבל בנושא שאתה העלית, מעצר המאבטח - זה שייך למשטרת ישראל ולא למשרד התחבורה.

משולם נהרי (ש"ס):
       
       אני אמרתי, להביא להעמדתו לדין.

היו"ר ראובן ריבלין:
       
       חבר הכנסת נהרי, יש שתי אפשרויות: אפשר שמשרד התחבורה עצמו יגיש תלונה למשטרה, אבל הרבה יותר הגיוני שמי שנפגע יגיש תלונה למשטרה. אנחנו במדינת חוק, וכך צריך להיות.

משולם נהרי (ש"ס):
       
       אבל גם סגן השר יכול לבקש מהמשטרה  - - -

היו"ר ראובן ריבלין:
       
       אבל מדוע שהנפגעים המיידיים לא יגישו - - -

משולם נהרי (ש"ס):
       
       למה המשטרה עוצרת מפגינים - - -

היו"ר ראובן ריבלין:
       
       אם היו עושים לי את זה, הייתי מגיש תלונה למשטרה.

משולם נהרי (ש"ס):
       
       אבל כשמישהו משתולל בכביש, המשטרה מייד עוצרת אותו.

היו"ר ראובן ריבלין:

	אז אדוני יגיש שאילתא לשר לביטחון פנים. 

מאיר פרוש (אגודת ישראל - יהדות התורה והשבת): 

	לידיעת היושב-ראש, המפגין גם לא רוצה להגיש תלונה במשטרה, אבל המשטרה צריכה לדרוש - - - 

היו"ר ראובן ריבלין:
       
       אנחנו יכולים להביא את הסוסים לשוקת אבל לא יכולים להכריח אותם לשתות. עכשיו ישיב סגן שר התחבורה.

סגן שר התחבורה שמואל הלפרט:
       
       חבר הכנסת נהרי, בתשובה על שאלה נוספת של חבר הכנסת גפני, שהעלה אתמול את הנושא בוועדת הפנים, והובטח לו, כפי שהוא אמר, וקראתי היום בעיתון, על-ידי המשטרה, שהמאבטח ייעצר בתוך כמה ימים, עד סוף השבוע - אין ספק שאם יתברר שהוא אכן פעל שלא כחוק, הוא יועמד לדין. לא אנחנו צריכים לפעול בנושא הזה, לא משרד התחבורה אלא משטרת ישראל, המשרד לביטחון פנים, ואם אכן האדם הזה  ייעצר לחקירה, אם יתברר שהיה אשם, אין ספק שהוא יועמד לדין.

היו"ר ראובן ריבלין:
       
       כבוד סגן השר, מה שחבר הכנסת נהרי שאל הוא בתחום התפקיד של משרד התחבורה. האם אתם לא תעירו לחברת "חוצה ישראל", שהיא לא יכולה לשכור אנשים שנוקטים אלימות בניגוד לחוק? זה מה שהם שאלו. לגבי התשובה שלך על התלונה ועל הרחבת החקירה וההעמדה לדין, היכולת היא רק של המשרד לביטחון פנים, ואני מקבל את עמדתך. 

ג'מאל זחאלקה (בל"ד):
       
       זה מתקשר לשאלה שלי.

היו"ר ראובן ריבלין:
       
       נכון, גם חבר הכנסת זחאלקה שאל.

סגן שר התחבורה שמואל הלפרט:
       
       אין ספק שאנחנו נעיר על הנושא הזה לחברת "חוצה ישראל" ולמי ששכר את חברת המאבטחים, ואנחנו נעמוד על כך שדבר כזה לא יקרה בעתיד.

       חבר הכנסת זחאלקה, הנושא של הארנונה ו"חוצה ישראל" הוא נושא חדש, שלא היה כלול בשאילתא. אם ברצונך להגיש שאילתא ולקבל אינפורמציה בנושא הזה, אני מציע לך שתגיש שאילתא, ואנחנו ניתן לך תשובה מדויקת.

היו"ר ראובן ריבלין:
       
       אני מאוד מודה לסגן שר התחבורה, חבר הכנסת הלפרט. שר האוצר אתנו. שר האוצר לאחרונה מכבד את הכנסת, ואנחנו מאוד מודים לו. עם זאת, אילו בא עשר דקות קודם לכן, זה היה כבוד עוד יותר גדול. אני מבקש ממזכיר הכנסת לעולם לא לחייב את שר האוצר לבוא ראשון.

שר האוצר בנימין נתניהו:
       
       מכובדי, אני רוצה להגיד לך שהכבוד שאני נותן לכנסת הוא ייחודי בתולדות המדינה. בתולדות המדינה היה תמיד סגן שר במשרד האוצר - - - 

היו"ר ראובן ריבלין:
       
       זה נכון. אדוני לא רוצה סגן רק כדי שהוא יוכל לבוא לכנסת בעצמו.

משה גפני (דגל התורה):
       
       למה לא ביקשת סגן שר?

גדעון סער (הליכוד):
       
       דווקא היתה אפשרות - - -

היו"ר ראובן ריבלין:
       
       שלא יהיה לך סגן שר כדי שתוכל לבוא ולהיפגש בכנסת בכל דקה.

שר האוצר בנימין נתניהו:
       
       אני מבקש שתיתן לי איזו מנת התחשבות.

היו"ר ראובן ריבלין:
       
       נהפוך הוא. כבוד שר האוצר המבקש להיות במגע ישיר עם הכנסת, ללא תיווכו של סגן שר, מתבקש לעלות על הדוכן על מנת להשיב על שאילתא בעל-פה. השאילתא בעל-פה היא של חבר הכנסת זחאלקה, אשר יקריא קודם לכן את השאילתא ככתבה וכלשונה. לאחר מכן, בשאלה הנוספת יוכל להרחיב בדבריו, יחד עם עוד שני חברי כנסת אחרים. בבקשה, אדוני.


256. יישום חוק נכסי נפקדים במזרח-ירושלים

ג'מאל זחאלקה (בל"ד):
       
       היועץ המשפטי לממשלה, בחוות דעתו מ-1 בפברואר 2005, ביקש משר האוצר "להורות על הפסקה מיידית של הפעלת חוק נכסי נפקדים על נכסים במזרח-ירושלים של תושבי איו"ש". 
       
       רצוני לשאול: 
       
1. האם משרדך ממשיך להפעיל את החוק במזרח-ירושלים? 

2. אם כן -  מדוע אין פועלים לפי חוות דעתו של היועץ המשפטי לממשלה?

היו"ר ראובן ריבלין:
       
       תודה רבה. נא לשבת. השר ישיב ואחר כך תוכל להרחיב.

שר האוצר בנימין נתניהו:
       
       המשרד פועל לפי החוק, וגם לפי הנחיות היועץ. בשאלה שהתעוררה, עניתי ליועץ במכתב מפורט, וקבענו שתהיה התדיינות משותפת בנושא הזה. היא עדיין לא התקיימה והיא עומדת להתקיים, ואז אני בטוח שתהיה לך שאילתא נוספת ואוכל לענות לך על תוצאות הדיון.

היו"ר ראובן ריבלין:
       
       אדוני, עכשיו מתחיל הדיון. פה, זה רק מה שאני אישרתי לו לשאול. עכשיו הוא חופשי לדבר דקה עם אדוני. עוד שני חברי כנסת, ואז אדוני ישיב לשלושתם. לעת עתה רק חבר הכנסת פרוש נרשם. בבקשה.

ג'מאל זחאלקה (בל"ד):
       
       אדוני היושב-ראש, אני לא רוצה לדבר פה על כל הנושא אלא לדון לגופו של עניין. יש משפחות שקיבלו מכתבים שהן נחשבות לנפקדים ונכסיהן עומדים להפוך לרכושו של האפוטרופוס הכללי ולהיות מופקעים, וזאת אחרי החלטת היועץ המשפטי לממשלה. אני יודע בוודאות על משפחה אחת מבית-ג'אלה, שמחזיקה ב-14 דונם באזור גילה. העירייה מכירה בנכסים שלה ומבקשת ממנה לפנות אשפה וכל הדברים האלה, אבל בני המשפחה קיבלו מכתב ויש דיון משפטי בנושא הזה. פרקליטות המחוז פועלת כאילו קיים חוק נכסי נפקדים וצריך להפעיל אותו במזרח-ירושלים. 
       
       אני רוצה להזכיר לשר את החלטתו של היועץ המשפטי שמגר ב-1968, שאמרה במפורש שהנפקדים במזרח-ירושלים שגרים בגדה המערבית, בבית-ג'אלה וברמאללה ובאזור כאן הם נפקדים טכניים, שהפכו לנפקדים בעקבות הרחבת הגבולות המוניציפליים של העיר. כך אפשר להרחיב ולהפוך אנשים לנפקדים. אני רוצה לשמוע התחייבות מהשר, שיפעל לפי הנחיית היועץ המשפטי הנוכחי והקודם. זה העניין.

היו"ר ראובן ריבלין:
       
       תודה. הבהרת את עמדתך בצורה ברורה ביותר, והשר ישיב לך פעם נוספת, שהוא מקיים את כל מה שאומר לו היועץ המשפטי לממשלה לעשות. בבקשה. אנחנו אישרנו את השאילתא כי היא מאוד חשובה. בבקשה, חבר הכנסת פרוש.

מאיר פרוש (אגודת ישראל - יהדות התורה והשבת):
       
       אדוני היושב-ראש, חברי הכנסת, מכובדי השר, אתה חסכת לי לכתוב לך מכתב, מכיוון שהנתונים שהתפרסמו אתמול מטעם הלשכה המרכזית לסטטיסטיקה הם נתונים מדאיגים. אני בטוח, אדוני היושב-ראש, שהשר ירצה לענות על העניין הזה.

היו"ר ראובן ריבלין:
       
       אדוני יקשר את זה עם שאלתו של מר זחאלקה לפחות בצורה פורמלית.

מאיר פרוש (אגודת ישראל - יהדות התורה והשבת):
       
       בוודאי. אבל הנתונים שהלשכה לסטטיסטיקה פרסמה אתמול הם בניגוד מוחלט למה שאתה אמרת לכנסת. אם כך הם פני הדברים, אתה צריך לבוא לכנסת ולומר שהם שונים לגמרי. אני רוצה לומר כך: יכול להיות שפקידי האוצר פישלו, או שנתוני הלמ"ס לא היו נגד עיניך. אני לא יודע מה, אבל  הכותרות בעיתונות היום הן בוודאי לא כמו שמסרת בכנסת, ואולי זה המקום לעשות רוויזיה לתוכנית שלך ולהתחיל לדאוג למשפחות החלשות וברוכות הילדים?

היו"ר ראובן ריבלין:
       
       וגם לנפקדים.

מאיר פרוש (אגודת ישראל - יהדות התורה והשבת):
       
       לנפקדים בוודאי.

היו"ר ראובן ריבלין:
       
       עכשיו הבנתי למה ביקשת לשאול שאלה נוספת. כבוד השר ישיב על שאלתו של חבר הכנסת פרוש, רק אם אדוני רוצה.


שר האוצר בנימין נתניהו:
       
       אני השבתי לחבר הכנסת זחאלקה, ואין לי מה להוסיף. אנחנו נקיים את הדיון עם היועץ המשפטי ונראה מה התוצאה בהמשך. עד אז, אנחנו מקיימים את הנחיית היועץ.
       
       חבר הכנסת פרוש, הצמיחה נמשכת אבל לא בקצב שאנחנו רוצים. אנחנו ערים לזה, זה לא בא בהפתעה, ולכן התוכניות שלנו לגבי האצת הצמיחה, בין השאר על-ידי הורדת מסים, חשובות במיוחד. כך נולדה ההצעה להפחתת המסים.

משולם נהרי (ש"ס):
       
       גם בחינוך יש צמיחה?

שר האוצר בנימין נתניהו:
       
       זה תחום של משרד אחר, כפי שאתה יודע. אני רוצה להעיר, שהסיבה שביקשנו את התוכנית להפחתת המסים, וגם הפחתת מסים שממוקדת בהגדלת הצריכה של השכבות החלשות, כפי שהממשלה והכנסת יאשרו, היא הרצון להמשיך את תוואי הצמיחה. למה? כי הצמיחה, היא מייצרת את מקומות העבודה, שזה דבר חברתי ראשון במעלה, והיא גם מייצרת את תקבולי המסים שמאפשרים לנו לתת לצרכים חברתיים. בלי צמיחה, אין לנו לא זה ולא זה. לכן, מה שדרוש כדי להבטיח את הצמיחה, זה דבר שאני מצפה שהכנסת והממשלה יאשרו. כשאין צמיחה, כולם במצוקה.

ג'מאל זחאלקה (בל"ד):
       
       איפה המס השולי?

שר האוצר בנימין נתניהו:
       
       אנחנו נחושים להגיע, וגם אני נחוש להגיע לקיום היעדים שהצבנו לעצמנו. עד היום, הצלחתי לקיים את היעדים האלה, ואין שום סיבה שלא נעשה את זה ברבעון הבא וברבעון שאחרי זה, ונעמוד לפחות ביעד שהעמדנו לנו, אם נעשה את הפעולות הדרושות.

היו"ר ראובן ריבלין:
       
       כבוד שר האוצר וראש הממשלה לשעבר, לגבי שאלתו של זחאלקה, חבר הכנסת זחאלקה, אני מבקש ממך לעקוב ולשאול את היועץ המשפטי, להעביר לו את הפרוטוקול ולשאול אותו - - -


שר האוצר בנימין נתניהו:
       
       מה עם הישיבה?

היו"ר ראובן ריבלין:
       
       נכון.

ג'מאל זחאלקה (בל"ד):
       
       אדוני היושב-ראש, המשפחה שלחה מכתב ליועץ המשפטי - - -

היו"ר ראובן ריבלין:
       
       אדוני, פה אנחנו לא עושים את המשפט של המשפחה. אנחנו עושים את המשפט הציבורי. השר אמר לך בצורה הברורה ביותר שהוא מקיים. אני מאוד מודה לשר האוצר על שהואיל בטובו לבוא ולהשיב על שאילתא בעל-פה וגם להתייחס לחבר הכנסת פרוש.

שר האוצר בנימין נתניהו:
       
       אני מודה לך על שנתת לי לחדד את היחס המיוחד שלי לכנסת. אל תחייך, משום שהמגע עם החברים פה, ואני לא אומר את זה עכשיו בחיוך, המגע הזה חשוב לי. תודה לכם.

היו"ר ראובן ריבלין:
       
       אני מאוד מודה לשר האוצר. רבותי, על השאילתא הבאה יענה השר לביטחון פנים עצמו ולא סגנו. השאילתא היא שאילתא לשר עזרא. אתה עולה בשאילתא בעל-פה, ואני מזמין אותך להקריא בדיוק מה שכתוב. בבקשה.
       
259. החרמת חפצים כתומים בכותל המערבי

משה כחלון (הליכוד):
       
       אדוני היושב-ראש, אדוני השר, שתי תלמידות מאולפנת בית-אל טוענות, כי בהיכנסן לרחבת הכותל המערבי בערב יום הזיכרון לחללי צה"ל – כל אחת בשער שונה – נערך חיפוש בכליהן והוחרמו חולצות כתומות וכל חפץ בצבע כתום. 
       
       רצוני לשאול את כבוד השר: 
       
       1. האם יש הוראה להחרים כל חפץ בצבע כתום? 
       
       2. אם כן - האם תינתן הוראה לבטלה?
       
היו"ר ראובן ריבלין:
       
       תודה רבה. ישיב כבוד השר לביטחון פנים, השר עזרא. בבקשה, אדוני.
       
השר לביטחון פנים גדעון עזרא:
       
       אני מודה לאדוני היושב-ראש. חברי חבר הכנסת כחלון, אני מוכרח להגיד בתחילת דברי שאני חושב שהצבע הכתום הוא צבע יפה. ראינו את ההפגנה הגדולה שהיתה ליד הכנסת בהשתתפותם של – לפי דעתי – 100,000 איש, והיתה הפגנה כתומה ומסודרת. אבל בצבע כתום אפשר לעשות כל מיני דברים. הבוקר ראיתי חולצה בצבע כתום ועליה כתוב: "נעצרת, ניצחת", ואז זה כבר פחות יפה.
       
       לעצם העניין, אין שום מניעה לבוא עם בגדים כתומים עם כתובות כאלה ואחרות לאזור הכותל המערבי, אלא באירועים מיוחדים כאלה ואחרים. אתה מדבר על אירוע אחד, אתה מדבר על ערב יום הזיכרון, ואני יכול להגיד לך שניתנה הוראה דומה גם באירוע שרצה לעשות ארגון "רבבה", שבסופו של דבר לא יצא לפועל, והיתה מתיחות גדולה מאוד בהר-הבית. החפצים לא הוחרמו, אלא הבנות שעליהן אתה מדבר התבקשו לכסות את החולצות הללו, והן עשו זאת בהסכמתן ונכנסו  פנימה. היה חשש לפרובוקציה בערב יום הזיכרון, המשטרה חששה שבערב יום הזיכרון יעשו - כפי שראינו במקומות אחרים בארץ בעת אירועים ממלכתיים, לרבות  חידון התנ"ך – פרובוקציה, ולכן הדברים נעשו כפי שנעשו.
       
אבשלום וילן (יחד):
       
       בחידון התנ"ך זה היה לגיטימי.
       
השר לביטחון פנים גדעון עזרא:
       
       אבל כשעושים את זה בערב יום הזיכרון בכותל - - - 
       

אבשלום וילן (יחד):
       
       אתה צודק.
       
השר לביטחון פנים גדעון עזרא:
       
       אם היה ממומש ניסיון כזה, היה בכך משום  עבירה על כמה סעיפים בחוק העונשין, כגון סעיף 194 - הקמת מהומה ועלבון במקום ציבורי, וסעיף 216 – התנהגות פסולה במקום ציבורי. שוטר רשאי לתפוס חפץ, אם יש לו יסוד סביר להניח כי באותו חפץ עומדים לעבור עבירה, על-פי סעיף 32 לפקודת סדר הדין הפלילי (מעצר וחיפוש) [נוסח חדש], התשכ"ט-1969. יש תקנות השמירה על המקומות הקדושים ליהודים, התשמ"א-1981, וחל איסור בשטח המקומות הקדושים על תלבושת שאינה הולמת – שזה לא רלוונטי - חלוקת פרסומים שלא בהיתר וכן נשיאת כרזות ושלטים שלא בהיתר. בדרך כלל הסעיף הזה מופעל לבקשתו של רב הכותל, והוא לא רלוונטי למקרה הזה. מה שרלוונטי זה המקרה הראשון.
       
       אין לנו שום רצון למנוע מאיש ללכת לשום מקום; יש לנו בהחלט רצון למנוע את חסימות הצירים, כפי שראינו שלשום. אני אומר את הדברים מעל הבמה הזאת, ואני מאוד מקווה שכולנו נתעשת ונפעל על-פי החוק. אבל אני אומר לך, שאין ולא היתה כל הוראה להחרים כל חפץ כתום, אלא אם יהיו אירועים כפי שציינתי. תודה.
       
היו"ר ראובן ריבלין:
       
       תודה. חבר הכנסת כחלון, בבקשה.
       
משה כחלון (הליכוד):
       
       אדוני השר, הקראת סעיפים של החרמת חפצים שיש פוטנציאל שתבוצע בהם עבירה. האם אתה באמת מאמין שחולצה או כובע שהוחרמו הם חפצים שניתן לבצע בהם עבירה?
       
היו"ר ראובן ריבלין:
       
       תודה. חבר הכנסת אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני השר, אין חולקים על כך שרחבת הכותל המערבי או רחבת הר-הבית הן מקומות רגישים. לכן, בוודאי ראוי שהשר לביטחון הפנים יהיה בקיא מאוד בפרטים של מה שמתרחש שם. לא מדובר בחולצה שנלבשה, אלא בחולצה שהיתה בכליה של אותה נערה. היא לא נדרשה לכסות אותה, אלא היא נשלחה להיפטר ממנה. אסור היה לה להיכנס כשהחולצה בכליה. אני אומר: מחר בבוקר ייעשה שימוש נרחב מאוד בדגלי כחול-לבן. האם תחליטו שגם כחול-לבן הוא צבע שאסור להשתמש בו? האם המשרד לביטחון פנים איננו מבין, שאם הוא חוסם דרכי ביטוי לגיטימיות הוא מזמין דרכי ביטוי בלתי לגיטימיות? 
       
היו"ר ראובן ריבלין:
       
       תודה רבה. 
       
אבשלום וילן (יחד):
       
       בטקס יום הזיכרון? 
       
אריה אלדד (האיחוד הלאומי - ישראל ביתנו):
       
       חולצות כתומות ביום הזיכרון.
       
היו"ר ראובן ריבלין:
       
       חבר הכנסת וילן, הוא שאל את השר. אם אדוני ירצה להתערב, הוא ודאי יעביר לי - - - 
       
אבשלום וילן (יחד):
       
       יש איזה מינימום של זיכרון.
       
היו"ר ראובן ריבלין:
       
       חבר הכנסת אלדד אמר שאין שום פגיעה ביום הזיכרון כאשר אדם הולך ובכליו - - - 
       
השר לביטחון פנים גדעון עזרא:
       
       לא בכליו. הן לבשו את זה. מה פתאום בכליו?
       
היו"ר ראובן ריבלין:
       
       כבוד השר, אתה תענה לו בכל התוקף שאתה רוצה. חבר  הכנסת פרוש, בבקשה.
       
       
מאיר פרוש (אגודת ישראל - יהדות התורה והשבת):
       
       אדוני היושב-ראש, חברי הכנסת, מכובדי השר, ראשית כול אני רוצה לברך אותך על ראייתך הציבורית הרחבה, כאשר ברגע של התלהטות רוחות כפית את עמדתך והפסיקו את העבודות לצורך בדיקה של ועדה. זה אכן פועל, ואני מקווה שיהיה פתרון בשבוע הבא. 
       
       אני חייב לספר מה שלא שמעת קודם, כאשר הרב גפני שאל. אתמול התקיימה ישיבה בוועדת הפנים, ומפקד מרחב חוף, דוד סיסו - - - 
       
היו"ר ראובן ריבלין:
       
       חבר הכנסת פרוש, חבר הכנסת וילן הצביע, רצה להתייחס לשאילתא, ואדוני מצביע ומדבר על דברים אחרים. הדברים הם בהחלט לגיטימיים, אבל אתה מונע מאחר לדבר. אז פעם ראשונה נתתי לך, כי שאלותיך, אין ספק שהן חשובות ביותר ועומדות ברומו של הדיון הציבורי: נושא הצמיחה במשק, הנושא שאתה רוצה לדבר עליו. חבר הכנסת פרוש, אני מבקש ממך לחוס על היושב-ראש של הישיבה. חבר הכנסת וילן, גם אתה תוכל לשאול.
       
מאיר פרוש (אגודת ישראל - יהדות התורה והשבת):
       
       ומשביקשתי, אני שואל את השר. התברר לרב גפני ולכולנו, שהמשטרה, לאחר כמעט ארבעה שבועות, עדיין לא עצרה את מנהל החברה שעליה דיברתי אתך יום לפני שהאיש נתן עם השוקר החשמלי. עד היום לא עצרו את המאבטח הזה. הייתכן? נוח לך להיות השר לביטחון פנים כאשר כך המשטרה נוהגת עם מישהו שהולך עם שוקר חשמלי נגד מפגין? השר רוצה לענות על זה, אני בטוח.
       
היו"ר ראובן ריבלין:
       
       תודה רבה לחבר הכנסת פרוש. שאלנו את חבר הכנסת הלפרט. עכשיו אתה שואל אותו, אבל זה לא באותו עניין.
       
מאיר פרוש (אגודת ישראל - יהדות התורה והשבת):
       
       הרב גפני שאל בצדק - - - זה קשור למשרד לביטחון פנים.

היו"ר ראובן ריבלין:
       
       אבל, השר בא לכאן, לכן אני מאפשר לחברי הכנסת - - - אין הגבלה כאן, אבל וילן רוצה להתייחס לנושא שהעלה כחלון, מהיבט אחר.
       
אבשלום וילן (יחד):
       
       אדוני השר, האם אתה לא חושב שהגיע הזמן שתפנו לכל הצדדים ותציעו שימי זיכרון ואירועים ממלכתיים מסוג כזה יש להוציא אל מחוץ לגבולות המחאה הפוליטית? אפילו בחידון התנ"ך, כשמישהו מוציא שלט ומביע עמדה, זה עדיין במסגרת כללי המשחק. אבל ביום זיכרון, בבתי-קברות, באזכרות ממלכתיות, עם כל המחלוקות, אם לא נדע להוציא את המחלוקת הפוליטית מהאירועים הללו, אנחנו מידרדרים לרמה הכי נמוכה ופוגעים בעצמנו פגיעה קשה. הייתי מציע לך כשר, פרסם הודעות ברורות של מותר ואסור.
       
היו"ר ראובן ריבלין:
       
       תודה רבה לחבר הכנסת וילן. כבוד השר ישיב על כל השאלות, מכחלון, עובר דרך אלדד, חונה אצל פרוש ועד וילן. 
       
השר לביטחון פנים גדעון עזרא:
       
       חבר הכנסת וילן, כחבר כנסת אתה יכול ליזום חוק מהסוג הזה. אני מקווה מאוד שלעולם לא נצטרך לעשות בו שימוש. אני מקווה מאוד שבסופו של דבר אנשים יתעשתו ויבינו איפה הם חיים. 
       
       חבר הכנסת פרוש, היית אצלי בישיבה ודיברנו בנושא השוקר. המשטרה אמרה שהיא תעשה מאמצים לאתר את בעל השוקר. אני מבטיח לך, שכל מה שנאמר באותה ישיבה מבוצע על-ידי המשטרה. אם אתה רוצה לקבל דוח מצב, אין בעיה. 
       
היו"ר ראובן ריבלין:
       
       כבוד השר, אני רוצה לחדד דבר. לדברי אותן נערות, הן היו עם החולצות הכתומות, וכאשר הן הגיעו לרחבת הכותל הן הורידו אותן כדי לא להפגין מחאה ביום הזיכרון. כל מה שהן עשו, הן הורידו אותן מעל גופן ושמו אותן בתוך התיק, מתוך אותה מחשבה שחבר הכנסת וילן כיוון אליה. 
       
השר לביטחון פנים גדעון עזרא:
       
       הנתונים, כפי שחבר הכנסת אלדד מסר, אינם הנתונים שנמצאים ברשותי. לקראת מתן התשובה כאן, ואחרי שקיבלתי את התשובה הפורמלית מהמשטרה, עשיתי בדיקה עם מפקד המחוז ועם מפקד האזור, ניצב-משנה יורם כהן, ואני אומר לך שלא הוחרם דבר מכליהן. הן היו לבושות בחולצות. 
       
עוזי לנדאו (הליכוד):
       
       הן לא היו לבושות. 
       
אריה אלדד (האיחוד הלאומי - ישראל ביתנו):

הן לא היו לבושות. הן הורידו אותן - - - 

השר לביטחון פנים גדעון עזרא:
       
       הן הורידו את החולצות אחרי שהשוטרים ביקשו מהן לעשות כן. 
       
עוזי לנדאו (הליכוד):
       
       לא. 
       
השר לביטחון פנים גדעון עזרא:
       
       אתה היית שם?
       
עוזי לנדאו (הליכוד):
       
       אתה היית שם?
       
השר לביטחון פנים גדעון עזרא:
       
       לא, אבל דיברתי עם האחראי על השוטרים. 
       
       חבר הכנסת אלדד, מוטב היה אם במקום לשבת במקום שבו קוראים לחסימות צירים היית יושב בצד השני ומשפיע עליהם לא לעשות כן. אני מצטער שבבית הזה, אחרי קבלת החלטות דמוקרטיות בבית הזה, אתה גורם לפעילות בלתי חוקית. מה שעושה המשטרה או לא עושה המשטרה, זה אפס קצהו לעומת מה שאתה עושה. 
       
אריה אלדד (האיחוד הלאומי - ישראל ביתנו):
       
       מה שאמרתי הוא שהפכו חולצות כתומות לדבר בלתי חוקי.
       
השר לביטחון פנים גדעון עזרא:
       
       חברי חבר הכנסת כחלון, שאלת אותי מדוע הוחרמו החולצות?
       
משה כחלון (הליכוד):
       
       שאלתי אם אתה חושב שחולצה היא חפץ חריג שיכול לגרום - - - כמו אקדח.
       
השר לביטחון פנים גדעון עזרא:
       
       השאלה היא מה כתוב על החולצה ומה הידיעות שיש ברשותך. 
       
גדעון סער (הליכוד):
       
       "יש לנו אהבה והיא תנצח".
       
השר לביטחון פנים גדעון עזרא:
       
       יש חולצה ברחובות: "נעצרת, ניצחת". 
       
עוזי לנדאו (הליכוד):
       
       נניח. 
       
השר לביטחון פנים גדעון עזרא:
       
       נניח, אין בעיה. המדינה – שתלך לעזאזל, אין בעיה. 
       
היו"ר ראובן ריבלין:
       
       חס וחלילה. 
       
נסים דהן (ש"ס):
       
       ב-1947 וב-1948 כך הקימו מדינה. 
       
היו"ר ראובן ריבלין:
       
       השר אמר את אשר אמר במטאפורה. חלילה, הוא לא התכוון לומר שהיא תלך לעזאזל. 
       
השר לביטחון פנים גדעון עזרא:
       
       אני מציע שהבית הזה יגנה גינוי תקיף. 
       
גדעון סער (הליכוד):
       
       אתה צודק, אדוני השר, אבל הדוגמה שאני נתתי היא מתוך דיון שהיה בוועדת החוקה, ולכן אני פונה אליך על בסיס הידיעה שזה מה שהיה. 
       
השר לביטחון פנים גדעון עזרא:
       
       זה לא נכון, זה לא מדויק. 
       
משה כחלון (הליכוד):
       
       הבעיה היא בצבע. 
       
השר לביטחון פנים גדעון עזרא:
       
       בסופו של דבר אני מבקש לומר, שאין לי כל ספק שבעובדה שהעלית את השאילתא הזאת אתה גורם למערכת לבדוק את עצמה פעם נוספת, ובמקרים גבוליים ללכת לקראת האנשים. את זה עושים כל הזמן. אני חושב שהעירנות בנושא הזה תגבר.  
       
היו"ר ראובן ריבלין:
       
       תודה לשר לביטחון פנים, שמצא לנכון לבוא בעצמו ולענות על השאילתא הזאת. גם שרת המשפטים נמצאת פה. 
       
       ההצעה שבמקומות של טקסי זיכרון לא תיעשינה פעולות מחאה היא בהחלט הוראת חוק שיכולה להתקבל על הדעת, והיא תתקבל על דעת העם כולו, שבנושא כמו טקס זיכרון ממלכתי לא תהיינה שום הפגנות, מכל צד שהוא. 
       
       כבוד שרת המשפטים תעלה לדוכן ותשיב על שאילתא של חבר הכנסת גפני בנושא: מאמר בעיתון "הצופה" על הרב אלישיב שליט"א. בבקשה, חבר הכנסת גפני, הקרא את השאלה ככתבה וכלשונה. 
       
258. מאמר בעיתון "הצופה" על הרב אלישיב שליט"א
       
משה גפני (דגל התורה):
       
       אדוני היושב-ראש, גברתי שרת המשפטים, ב"הצופה" מיום כ"ט בניסן התשס"ה, 8 במאי 2005, פורסם מאמר הכולל לכאורה דברי הסתה נגד הרב אלישיב שליט"א, המנהיג הרוחני של רבבות אלפי ישראל בארץ ובעולם. הדברים החמורים עלולים להוביל קלי דעת למעשים נגד הרב. 
       
       רצוני לשאול:
       
1. האם נבדק הפן הפלילי במאמר?
       
2. אם כן – מה העלתה הבדיקה?

3. אם לא – מדוע לא נבדק?

היו"ר ראובן ריבלין:
       
       בבקשה. 
       
שרת המשפטים ציפי לבני:
       
       ביום 8 במאי 2005 פנה חבר הכנסת גפני ליועץ המשפטי לממשלה בבקשה להורות על חקירה בחשד להסתה נגד הרב אלישיב, בהסתמך על דברים שפורסמו במאמר בעיתון "הצופה". ביום 15 במאי 2005 הוא נענה בתשובה, על דעת היועץ המשפטי לממשלה, כי הדברים שפורסמו אינם מתאימים לטיפול במישור הפלילי ואינם עולים כדי עבירה. 
       
       מקריאת המאמר עולה, כי אף שמדובר בדברים בוטים ובהאשמות קשות, אין בהם קריאה לנקוט אלימות או דברי שבח, הזדהות או אהדה למעשי אלימות שעשויים להוביל למעשים כאלה, ולכן הם אינם עונים על כלל הסתה, כהגדרתה בחוק העונשין. 
       
       כמובן, מלוא הכבוד האישי לרב אלישיב, זאת המסקנה המשפטית. מובן ששמורה הזכות לנפגע מהפרסום להגיש תביעה לפי חוק איסור לשון הרע, לרבות קובלנה פלילית. 
       
היו"ר ראובן ריבלין:
       
       שאלה נוספת לחבר הכנסת גפני. 
       
משה גפני (דגל התורה):
       
       אדוני היושב-ראש, גברתי השרה, אני שמח שהיועץ המשפטי השיב לי, אבל עדיין לא קיבלתי את התשובה. אני כמובן מתכוון להשיג על מה שאמרת עכשיו, מכיוון שאכן יש במאמר הזה דברי השמצה, דברי הבל ורעות-רוח. 
       
שרת המשפטים ציפי לבני:
       
       מאוד יכול להיות, אבל זאת לא עבירה פלילית לומר דברי הבל ורעות-רוח. 
       
משה גפני (דגל התורה):
       
       יש במאמר הזה דברי הבל ורעות-רוח. אני לא יודע לאיזה שולחן או על איזה כיסא יושב חגי הוברמן, הכתב של "הצופה". אני יודע לאיזה שולחן ועל איזה כיסא יושב הרב אלישיב שליט"א. לכתוב עליו שהוא מקבל שוחד – זה טיפול במישור אחר, שגם בו אני מתכוון לטפל. יש במאמר הזה הסתה, מכיוון שלרב אלישיב יש השפעה גדולה מאוד מאוד בעולם היהודי. כשהוא כותב עליו שהוא, תמורת שוחד, הסכים למהלך של ההתנתקות, מה שלא היה ולא נברא - - - 
       
היו"ר ראובן ריבלין:
       
       חבר הכנסת גפני, האם הוגשה תלונה למשטרה?
       
שרת המשפטים ציפי לבני:
       
       הם פנו ליועץ המשפטי לממשלה. 
       
משה גפני (דגל התורה):
       
       אדוני היושב-ראש, פניתי מייד עם קריאת המאמר – נאלצתי לקרוא את זה. אני לא קורא את עיתון "הצופה", הוא גם לא מעניין אותי – כשהסבו את תשומת לבי לעניין, פניתי ליועץ המשפטי לממשלה. אדוני היושב-ראש גם שמע את שרת המשפטים, שאומרת שהוא כבר השיב לי. אני עדיין לא קיבלתי את התשובה. אני משיג על התשובה הזאת. אני אעביר העתק של התשובה שלי אלייך. אני לא מתכוון להניח לדבר הזה לרדת מסדר-היום, אלא אם כן האיש יחזור בו מדבריו. יש לי גם חובת מחאה על-פי דין לומר על מה שהוא אמר, כפי שכתוב במשנה במסכת אבות: היזהרו בגחלתן של תלמידי חכמים. 
       
היו"ר ראובן ריבלין:
       
       נכון. חבר הכנסת פרוש, שאלה נוספת? אדוני לא ביקש. בבקשה, גברתי.
       
שרת המשפטים ציפי לבני:
       
       מובן שזכותו של חבר הכנסת גפני להביע את מחאתו על הדברים, ואולי גם חובתו. שאלת ההשפעה שיש לגורם הרלוונטי איננה עוסקת בהשפעה שיש לרב אלישיב, אלא לכותב או לדובר. יכול להיות שדווקא מבחינת הדובר או הכותב אין לו כזאת השפעה. 
       
       על מנת להעמיד לדין, החוק, כידוע, דורש אפשרות ממשית שהדברים שנאמרו יובילו למעשי אלימות. אנחנו עסקנו באמת בשאלה העקרונית, האם נכון לתקן את החוק כך שככלל, דברים שמסיתים לאלימות, בלי קשר לשאלה אם הם יובילו לכך, הם דבר שראוי לנו כחברה לקבל אותם. יכול להיות שתהיה הזדמנות לחבר הכנסת גפני אף להצביע בעד תיקון מהסוג הזה לחוק. אבל כך או כך, נדמה לי שהדברים שנכתבו, אפילו יתוקן החוק, הם אולי, כדברי חבר הכנסת גפני, לא מקובלים, לא נכונים, משמיצים ועוד כהנה וכהנה, אבל אינם דברי הסתה לאלימות. 
       
היו"ר ראובן ריבלין:
       
       אני מודה מאוד לשרת המשפטים. תם חלק זה של הדיון הבוקר, שאילתות בעל-פה. 
       
       
הודעת הממשלה על העברת סמכויות משר לשר 
       ["דברי הכנסת", חוברת זו, עמ'   .]

היו"ר ראובן ריבלין:
       
       רבותי, על סדר-היום דיון שהתחלנו בו ביום שני. בהתאם לסעיף 31(ב) לחוק-היסוד אנחנו מצביעים על הודעות הממשלה האלו: העברת הסמכות הנתונה לראש הממשלה בפקודת העדה הדתית (המרה), לעניין המרות דת שאינן גיור לשרת המשפטים, וכן העברת סמכויות ראש הממשלה לפי סעיף 12א לחוק שירותי הדת היהודיים [נוסח משולב], לשרת המשפטים. אנחנו נקיים שתי הצבעות נפרדות, שכן מדובר כאן בשתי העברות סמכות. כדי להסיר כל ספק מלב, נצביע פעמיים. 
       
       האם הכנסת מסכימה להודעת הממשלה על העברת הסמכויות בפקודת העדה הדתית? נא להצביע.
       
הצבעה מס' 1
       
בעד הודעת הממשלה – 22
נגד – 4
נמנעים – 1
הודעת הממשלה על העברת הסמכות הנתונה לראש הממשלה בפקודת העדה הדתית (המרה), לעניין המרות דת שאינן גיור, לשרת המשפטים נתקבלה.  
       
היו"ר ראובן ריבלין:
       
       22 בעד, ארבעה נגד ונמנע אחד. אני קובע שבהתאם לסעיף 31(ב) לחוק-יסוד: הממשלה, העברת הסמכות הנתונה לראש הממשלה בפקודת העדה הדתית (המרה), לעניין המרות דת שאינן גיור, לשרת המשפטים, אושרה. 
       
       אנחנו עוברים לאישור השני שנתבקשנו לו מטעם הממשלה, בהתאם לסעיף 31(ב) לחוק-יסוד: הממשלה, להעביר לפי סעיף 12א את סמכויות ראש הממשלה בחוק שירותי הדת היהודיים [נוסח משולב] לשרת המשפטים. 
       
       נא להצביע. 
       

הצבעה מס' 2
       
בעד הודעת הממשלה – 25
נגד – 3
נמנעים – 1
הודעת הממשלה על העברת הסמכויות הנתונות ראש הממשלה לפי סעיף 12א לחוק שירותי הדת היהודיים [נוסח משולב], התשל"א-1971, לשרת המשפטים נתקבלה. 
       
היו"ר ראובן ריבלין:
       
       25 בעד, שלושה נגד ונמנע אחד. אני קובע שגם העברת סמכות זו אושרה. 
       

הצעת חוק הגנת השכר (תיקון - תשר), התשס"ה-2005
[הצעת חוק פ/3307; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חברי הכנסת, אנחנו עוברים להצעות חוק לדיון מוקדם. ההצעה הראשונה שאנחנו דנים בה היום היא הצעת חוק הגנת השכר (תיקון – תשר), התשס"ה-2005. ינמק מהמקום חבר הכנסת עמיר פרץ, וסגן שר התעשייה, המסחר והתעסוקה ישיב. 
       
עמיר פרץ (עם אחד):
       
       אדוני היושב-ראש, חברי הכנסת, אני חושב שאין חבר כנסת במדינת ישראל שלא יודע מה החוויות שעוברים צעירינו כאשר הם הולכים למצוא את פרנסתם כמלצרים הן במסעדות, הן באולמות שמחה והן במזנונים. אני מציע לכל אחד מחברי הכנסת, שכאשר הוא מגיע לאולם שמחות, יקרא למלצר שמשרת אותו וישאל אותו מה הסכום שהוא מקבל תמורת כ-11 שעות עבודה – הם הרי מתחילים לעבוד ב-18:00 ומסיימים, לעתים, ב-02:00, לאחר שגמרו לפנות, לנקות ולסדר. שכר העבודה שהם מקבלים הוא בדרך כלל בין 80 ל-90 שקל. זהו שכר הבסיס. אומרים להם: מי שיצליח לגייס טיפים, יגייס טיפים. 
       
       בהרבה מאוד מקרים, לצערנו הרב, המלצרים לא מקבלים אפילו שכר מינימום. אני חושב שהצעת החוק שלנו היא הצעת חוק חשובה ביותר, כדי שמלצר בישראל ידע שזכותו לקבל שכר מינימום. אם אזרח שרוצה לתת תמורה לשירות האדיב נותן טיפ, הטיפ הזה שייך למלצר. כך צריך להיות. 
       
       אני חושב שהיום, כשנעביר את הצעת החוק הזאת, זאת תהיה בשורה לסטודנטים בישראל, לצעירים בישראל - ואולי נחזור לימים שבהם מלצרות היתה מקצוע לכל החיים. 
       
היו"ר ראובן ריבלין:
       
       חבר הכנסת פרץ, האם זה יאסור על בעל המסעדה לגבות דמי שירות? לפי החוק היום אין איסור לחייב את הלקוח בדמי שירות ומי שרוצה נותן עוד תשר. זה דבר שמקובל בכל העולם. האם אדוני בא ואומר שהדבר הזה אינו אפשרי?
       
עמיר פרץ (עם אחד):
       
       אני חושב שהצעת החוק, כפי שהוגשה, קובעת במפורש ששכר המינימום הוא הדבר הבסיסי שמגיע לאותו עובד. כיצד יחשבו את התשר? האם יחשבו אותו כתשר מרוכז או יחשבו אותו כתשר אישי? זאת החלטה שבדרך כלל מקובלת בהרבה מאוד מקומות עבודה. גם בהיי-טק לעתים הבונוס מתחלק למחלקה ולעתים הוא בונוס אישי, אבל הוא בונוס מוגדר מראש. גם תשר הוא בבחינת בונוס. אני לא חושב שיהיה פסול שהמלצרים יפרישו מעט מהתשר שלהם לטובת הטבח שנמצא במטבח ואין לו סיכוי לקבל. זאת בהחלט סוגיה שנדון בה בוועדה. תודה. 
       
היו"ר ראובן ריבלין:
       
       תודה רבה. כבוד סגן השר, אני שמח לנהל ישיבה שבה אדוני משיב לראשונה כסגן שר. 
       
סגן שר התעשייה, המסחר והתעסוקה אלי אפללו:
       
       אדוני היושב-ראש, חברי הכנסת הנכבדים, הצעת חוק הגנת השכר (תיקון – תשר) הינה הצעת חוק פרטית ומספרה 3307, של חברי הכנסת עמיר פרץ ואילנה כהן. הממשלה כבר הקדימה לטפל בנושא, והצעת החוק הממשלתית שיזם שר התמ"ת תונח בקרוב על שולחן הכנסת. התמ"ת תומך בהצעת החוק הפרטית בכפוף לכך שהמציעים ימתינו להצעת החוק של התמ"ת ויצטרפו אליה, או שיתאימו את הנוסח שלהם לנוסח של התמ"ת.
       
היו"ר ראובן ריבלין:
       
       אני לא מבין. אם הם לא מסכימים, אדוני לא מסכים להצעת החוק?
       
סגן שר התעשייה, המסחר והתעסוקה אלי אפללו:
       
       לא. 
       
היו"ר ראובן ריבלין:
       
       חבר הכנסת פרץ, אתה מסכים להתניה?
       
עמיר פרץ (עם אחד):
       
       מכבודה של הכנסת יהיה שבסופו של דבר הוועדה תקבע את הנוסח הסופי. אני בהחלט מסכים להמתין עד שתגיע הצעת החוק הממשלתית; יחד נגיע לוועדת העבודה והרווחה ושם יוכרע הנוסח הסופי, כפי שמקובל בעבודה פרלמנטרית. 
       
היו"ר ראובן ריבלין:
       
       האם אדוני מסכים למה שאמר חבר הכנסת?
       
סגן שר התעשייה, המסחר והתעסוקה אלי אפללו:
       
       כן. 
       
היו"ר ראובן ריבלין:
       
       אם כך, אין בעיה. אני מאוד מודה לסגן השר. האם יש מישהו שמתנגד? אין. 
       
       אנחנו עוברים להצבעה על חוק הגנת השכר (תיקון – תשר), התשס"ה-2005, של חברי הכנסת עמיר פרץ ואילנה כהן.  
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה – 33
נגד – אין
נמנעים – 1
ההצעה להעביר את הצעת חוק הגנת השכר (תיקון – תשר), התשס"ה-2005, לדיון מוקדם בוועדת העבודה, הרווחה והבריאות נתקבלה. 
       
היו"ר ראובן ריבלין:
       
       33 בעד, אין מתנגדים ונמנע אחד. אני קובע שהצעת החוק עברה בקריאה טרומית והיא תועבר לוועדת העבודה, הרווחה והבריאות על מנת להכינה לקריאה ראשונה. 
       
       חבר הכנסת טאהא טעה בהצבעה ובמקום להימנע רצה להצביע בעד. אני לא משנה את ההצבעה. 
       

הצעת חוק עובדים זרים (מתן מעמד לילדי עובדים זרים) 
(הוראת שעה), התשס"ה-2005
[הצעת חוק פ/3336; נספחות.]
(הצעת חבר הכנסת אברהם פורז)

היו"ר ראובן ריבלין:
       
       אנחנו עוברים להצעת חוק עובדים זרים (מתן מעמד לילדי עובדים זרים) (הוראת שעה), התשס"ה-2005, של חבר הכנסת אברהם פורז. בבקשה, אדוני. ישיב שר הפנים. 
       
אברהם פורז (שינוי):
       
       אדוני היושב-ראש, כבר בתחילת דברי אני רוצה לומר שהגעתי להבנה עם הממשלה שאני אעלה את הצעת החוק ותגובת שר הפנים וההצבעה יהיו במועד אחר. 
       
       העניין עצמו הוא בעיה אנושית, הומניטרית, בעיה של הגינות. העם היהודי היה שנים רבות בגולה וסבל מרדיפות. אני חושב שלנו, כעם יהודי שסבל מרדיפות, יש חובה – אולי אפילו יותר מאשר לעמים אחרים – להשתדל לנהוג בהגינות כלפי אלה החיים בתוכנו. 
       
       אני לא אומר, רבותי חברי הכנסת, שאנחנו צריכים להסכים להגירה בלתי חוקית לישראל. לא, אנחנו לא צריכים להסכים. ואנחנו גם צריכים להמשיך ולאכוף את חוקי ההגירה. אבל יש פה תופעה, שבמידה רבה נוצרה בגללנו, בגלל העובדה שלא היתה לנו אכיפה במשך שנים רבות. ומהי התופעה, אדוני היושב-ראש? התופעה היא שאנשים שהגיעו לכאן – על ילדים אני מדבר - - -
       
היו"ר ראובן ריבלין:
       
       רגע, הממשלה מסכימה?
       
אברהם פורז (שינוי):
       
       לא, היא רוצה לגבש עמדה בעד. 
       
היו"ר ראובן ריבלין:
       
       אז תהיה היום הצבעה או לא תהיה?
       
אברהם פורז (שינוי):
       
       לא תהיה הצבעה.
       
היו"ר ראובן ריבלין:
       
       על חוק זה לא תהיה הצבעה היום, שכן הממשלה רוצה לשקול את האפשרות שהיא תתמוך בחוק. 
       
אברהם פורז (שינוי):
       
       רבותי, מה שאמרתי - בעבר היו מצבים שהגיעו לארץ אנשים. חלקם הגיעו כתיירים ונשארו פה כשוהים בלתי חוקיים, חלקם הגיעו לפה כעובדים זרים ונשארו כשוהים בלתי חוקיים. וההורים חטאו. אבל החטא הזה לא נגמר בזה שהם חטאו, אלא גם נולדו להם פה ילדים. וחלק גדול מהילדים האלה שבהם אני מדבר - זאת קבוצה שלהערכתי מונה לא יותר מ-500-600 ילדים. הילדים האלה, רובם המכריע נולדו בארץ, התחנכו במערכות החינוך שלנו, הם מדברים עברית, הם חוגגים את החגים שלנו, והם הפכו לישראלים לכל דבר. ולכן, בעיני, לקחת את הקבוצה הזאת, ולגרש ילדים מבוגרים, זאת אומרת נערים מגיל עשר ומעלה, ולומר להם: עכשיו תלכו מפה - זה מעשה לא הגון, לא הומני, לא ראוי למדינה יהודית.
       
       הילדים האלה, גם אם הוריהם הגיעו לפה שלא כדין, הם עצמם לא חטאו. הם היו ילדים כשהם הגיעו לפה, והם לא חטאו. 
       
יעקב מרגי (ש"ס):
       
       האם גם החייל עם צלב הקרס?
       
היו"ר ראובן ריבלין:
       
       הוא עלה לפי חוק השבות. 
       
אברהם פורז (שינוי):
       
       הוא עלה לפי חוק השבות. הוא נכד של יהודי, כנראה. 
       
היו"ר ראובן ריבלין:
       
       הוא עלה לפי חוק השבות, חבר הכנסת מרגי. 
       
אברהם פורז (שינוי):
       
       אני יכול להגיד לך למה: חייל לא יכול בין אלה, כי אלה לא מגויסים, כי אין להם מעמד של תושבים, ולכן לא מגייסים אותם. אז העניין הזה הוא לחלוטין לא רלוונטי. 
       
       המדינה שלנו במידה מסוימת חטאה. כי אם היתה לנו מערכת אכיפה כשהם היו תינוקות, או כשהם היו בני שנתיים, שלוש וארבע, והיו מוציאים מהארץ את ההורים עם הילד אז, לא היתה לי טענה. כי ילד בן ארבע, חמש, שש, או יותר צעיר, אם ההורים עוזבים, הוא עוזב יחד אתם. אבל כאשר ילד כזה מגיע לגיל 15, 16 ו-17, וכל חייו עברו בישראל, וכל ההוויה התרבותית שלו היא ישראלית, והוא מדבר עברית, והוא חלק מאתנו – גירושו בשלב הזה הוא מעשה אכזרי שלא מתאים לנו. 
       
       לכן מדובר במבצע, נקרא לזה, חד-פעמי, של הכשרה חד-פעמית של כמה מאות ילדים; לפי הערכתי אין יותר מ-500–600. אני שמח שהממשלה – אומנם זה התחיל בתקופתי. אני ניסיתי להסדיר את העניין הזה כבר אז, אבל כנראה - - -
       
היו"ר ראובן ריבלין:
       
       חברי סיעת העבודה, אין לכם חדר סיעה? הרי יש לכם חדר סיעה, אתם יכולים לקיים בו דיונים. ואם צפוף לכם או צר המקום, אני אנדב את לשכת יושב-ראש הכנסת. אבל למה לנהל פה את כל דיוני הסיעה כשחבר הכנסת פורז מבקש להסביר לעם מה החשיבות הגדולה של החוק שלו – ויש חשיבות לחוק שלו.
       
אברהם פורז (שינוי):
       
       בתקופת כהונתי, שנמשכה קצת יותר משנה וחצי, לא הצלחתי להסדיר את העניין באופן סופי, אף שהתחלתי בכך. אני יודע מפיו של שר הפנים הנוכחי, אופיר פינס-פז, שגם הוא תומך בהסדרת העניין, ואני מאוד מקווה שנמצא פתרון הומני וראוי לקבוצה הזאת של הילדים. כמובן, נצטרך למצוא גם משהו להורים שלהם, אני לא אכנס כרגע לפירוט. אני חושב שאסור לנו להסכים, בשום פנים ואופן, לאיזו סיטואציה שבה ילדים שנולדו בארץ, התחנכו פה והיום הם בגיל העשרה, אנחנו נוציא אותם מהארץ. אגב, רובם הגדול גם רוצים להתגייס לצבא ולשרת. אני חושב שאנחנו יכולים להתברך בהם. 
       
       אדוני היושב-ראש, כפי שהסברתי, תשובת שר הפנים תינתן במועד אחר. אני מקווה שעד אז תהיה הסכמת ממשלה. תודה רבה. 
       
היו"ר ראובן ריבלין:
       
       תודה. כבוד שר הפנים. אני הבנתי שהממשלה מבקשת לשקול את העניין. אולי אדוני רק יבהיר את עמדת הממשלה בלי לתת תשובה. כי בהחלט, אנשים רבים אשר קשרו את גורלם עם גורל מדינת ישראל, והם נמצאים כאן בלי שהם יודעים אפילו על ארץ המוצא שלהם, נושאים את עיניהם. הם נולדו כאן, ובהחלט, העניין ראוי שנדון בו. אדוני רק יבהיר את העמדה, כי אני מבין שאין הצבעה. 
       
שר הפנים אופיר פינס-פז:
       
       אני באמת רוצה להבהיר את העמדה. השר לשעבר פורז הציע את הצעת החוק. אנחנו ביקשנו ממנו להמתין - משני טעמים. ראשית, משום שהנושא נמצא על שולחנה של הממשלה. השבוע אפילו התקיים דיון אצל ראש הממשלה בנושא הזה, והנושא הזה נכנס לפעולה בממשלה, ולפי דעתי היא תכריע בו בשבועיים הקרובים. אם ההכרעה תהיה כפי שאתה מצפה – פחות או יותר – ודאי שאין צורך בחוק. ואם היא לא תהיה כזאת, תמיד תוכל לבוא ולהציג את הצעת החוק לכנסת ולקיים הצבעה. 
       
       בסוגריים אני מציע, שהסדרים מהסוג הזה לא ייעשו בחקיקה אלא בהחלטות ממשלה – כמו שאתה, אגב, רצית כשהיית שר הפנים. 
       
       אבל, אדוני היושב-ראש, אני מציע לתת לממשלה שבועיים להחליט את החלטתה בעניין הזה. חבר הכנסת פורז יוכל תמיד להחליט מה הוא רוצה לעשות עם הצעת החוק. 
       
היו"ר ראובן ריבלין:
       
       אתה מציע זאת רק לחבר הכנסת פורז?
       
שר הפנים אופיר פינס-פז:
       
       נכון. 
       
היו"ר ראובן ריבלין:
       
       חבר הכנסת פורז, אדוני מסכים להצעתו?
       
אברהם פורז (שינוי):
       
       כן. 
       
היו"ר ראובן ריבלין:
       
       תודה רבה. ובכן, תשובת הממשלה וההצבעה בעניין זה - במועד אחר, שייקבע בין חבר הכנסת פורז לממשלה, או כאשר פורז יחליט. 
       
       חבר הכנסת רומן ברונפמן, מדוע בוששת לבוא? אתה לא יודע את סדר-היום? אנחנו נשלח באופן מיוחד. האם גם לאדוני התשובה היא במועד מאוחר יותר?
       
רומן ברונפמן (יחד):
       
       כן. 
       
היו"ר ראובן ריבלין:
       
       סגן השר – אה, השר נמצא פה. שר התעשייה, המסחר והתעסוקה - סליחה, הסגן נמצא פה. האם אתם מסכימים שתשובה והצבעה במועד מאוחר?
       
סגן שר התעשייה, המסחר והתעסוקה אלי אפללו:


	כן. 


היו"ר ראובן ריבלין:
       
       תודה רבה. בבקשה. 
       

הצעת חוק המועצה הישראלית לצרכנות, התשס"ה-2005
[הצעת חוק פ/3237; נספחות.]
(הצעת קבוצת חברי הכנסת)

היו"ר ראובן ריבלין:
       
       הצעת חוק המועצה הישראלית לצרכנות, התשס"ה-2005 - חבר הכנסת רומן ברונפמן, בבקשה.
       
רומן ברונפמן (יחד):
       
       אדוני היושב-ראש, חברי הממשלה, חברי הכנסת, ההצעה דנה באופן עבודתה של המועצה לצרכנות, שלפני כמה חודשים היתה בכותרות בגלל, הייתי אומר, משבר מבני של המועצה והקשר שלה למוסדות הממשלה ובפרט למשרד התעשייה והמסחר. נוכח פה השר אולמרט, ממלא-מקום ראש הממשלה והממונה על המועצה, שהוקמה לא מזמן – בסך הכול רק לפני 52 שנה – וכשהמועצה הוקמה היה ברור שכדי להגן על הצרכנות במדינה צעירה, צריכים לעשות מעשה, ואכן מעשה נעשה. משרד המסחר דאז הקים - הוא התחיל בהקמה, בקביעת נוהגי העבודה ונוהלי העבודה של המועצה לצרכנות. 
       
       לצערי הרב, הממשלה לדורותיה לא מצאה מקום, לא מצאה זמן וגם לא מצאה כלים נכונים כדי להתאים את מבנה המועצה לרוח הזמן. גם היום מועצת הצרכנות או המועצה להגנת הצרכן היא על תקן של חברה ממשלתית, של תאגיד ממשלתי, התלוי באופן ישיר בשר הממונה, תלוי באופן ישיר במינויים פוליטיים, תלוי באופן ישיר בתקציב של המשרד - שעליו בסופו של דבר, בין היתר, צריכה המועצה לפקח - שמתקצב את פעילות המועצה. 
     
       אני חושב שזה מצב בלתי תקין. אנחנו מדברים על הגנת הצרכן לרוחב כל פעילות משרדי הממשלה, לרבות משרד התעשייה והמסחר. ובאופן טבעי רצוי לנו, לנבחרי הציבור, ועל כך אני אדבר עם הממשלה בימים הקרובים, לוותר על שליטה פוליטית באחד מהמוסדות החשובים ביותר בתחום הביקורת והגנת הצרכן.
       
       ולכן הצעתי, חברים, לנתק את המועצה ממשרדי הממשלה, ובפרט ממשרד התעשייה והמסחר, להעניק לה מעמד עצמאי, לבחור למועצה המנהלת נציגי אקדמיה, כדי שיוכלו יחד עם המנגנון של המועצה לעסוק בדבר שצריך להיות בלתי תלוי, כפי שמוסד מבקר המדינה, למשל, בלתי תלוי במוסדות הממשלה. 
       
       הצעתי, כפי שאמרתי, היא לנתק את הקשר הפוליטי, להביא לתקציב עצמאי, להביא להרכב המועצה המנהלת באופן עצמאי ולאפשר לגוף חשוב זה לעסוק בעבודה, לנהל את ענייני הצרכנים, ובסופו של דבר להגן על זכויות הצרכן בפני חברות, בפני משרדי הממשלה ובפני כל אלה שמנסים לגנוז את החופש והביקורת של הצרכן.
       
       שמחתי מאוד לשמוע, אדוני סגן השר אלי אפללו – הוא לא שומע אותנו, לצערי – שהממשלה תשקול מחדש את גישתה. על רקע הדוח האחרון של מבקר המדינה, שמדבר רבות, רבות מאוד, על הקשר שבין הון, שלטון, פוליטיקה, תקשורת, כל מה שאנחנו קוראים במלה מאוד "מגונה", אבל מאוד חשובה, "טוהר שלטוני", כל מה שמדבר על השחתה, שחיתות בעיקר כלכלית, אבל גם לפעמים שחיתות והתערבות פוליטית - מאוד חשוב, אדוני סגן השר, שיימצא משרד ממשלתי שירים את הכפפה. וכפי שניהלתם לאחרונה כמה מאבקים על טוהר מידות בתוך הממשלה, חשוב שתמשיכו במסורת הזאת ותשמשו דוגמה אישית להתנתקות מאחד מהגורמים ומהחברות הממשלתיות. צריך לוותר פה, לא לטובת אף אחד אחר, אלא לטובת הצרכן ולטובת החברה כולה. אני שמח שהסכמתם לדו-שיח, ואני מקווה שהדו-שיח הזה יהיה אפקטיבי. תודה רבה.
       
היו"ר ראובן ריבלין:
       
       תודה רבה, ובכן, בהסכמה, התשובה וההצבעה יהיו במועד אחר. תודה רבה. 
       
       חבר הכנסת רשף חן, בזמן שאתה מקיים דיון עם צמרת מפלגתך, בספסלים האחוריים מקיימים דיון נפרד, אז אחת משתיים, אם זו איזו קונספירציה, אני רוצה להפנות את תשומת לבו של אדוני, ואם זה דבר במסגרת הסיעה, למה אתם לא מקיימים את זה בחדר הסיעה? אני לא מבין. אתם מקיימים שתי התייעצויות נפרדות. תודה רבה.

       
הצעת חוק קרן לשיקום מאגרי מים וקרקעות, התשס"ה-2005
 [הצעת חוק פ/3426; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי, הצעת חוק קרן לשיקום מאגרי מים וקרקעות, של חבר הכנסת אליעזר זנדברג וקבוצת חברי הכנסת. ישיב השר לאיכות הסביבה. השר לאיכות הסביבה נמצא אתנו כאן והוא ישיב. אין הסכמת ממשלה. בבקשה, חבר הכנסת זנדברג. אדוני ידבר עם השר אחר כך.
       
אליעזר זנדברג (שינוי):
       
       אדוני היושב-ראש, רבותי חברי הכנסת, מובאת כאן הצעה שעניינה קרן לשיקום מאגרי מים וקרקעות. בעיקרון מדובר כאן בהתמודדות עם סוגיה קשה של זיהום מים, מאגרי מים וקרקע, על-ידי תחנות דלק. 
       
       אני רוצה כבר לבוא ולומר כאן, שאנחנו עוסקים באותן תחנות דלק או באותם זיהומים שקרו לפני שנים רבות, אותם זיהומים שהתרחשו לפני שהעניין הוסדר בתקנות המים (מניעת זיהום מים) (תחנות דלק), התשנ"ז-1997.
       
       הרעיון, אדוני היושב-ראש, הוא לבנות קרן שתאפשר לנו לממן את המניעה או את המאבק באותו זיהום, כאשר היום קשה לדעת ולאתר מי היה בעל התחנה במועד הזיהום, מי בדיוק זיהם. אגב, חלק נכבד מתחנות הדלק אז היו בבעלות ממשלתית, שזה מחזיר בסך הכול את הכדור חזרה אל המדינה. אנחנו צריכים לטפל בסוגיה, בסיטואציה, במצב הלא-ראוי. אנחנו צריכים לטפל בזיהומים עצמם, ואני מציע כאן הסדר, שבעיני הוא נכון וראוי, להביא את הבעיה לכלל פתרון.
       
       ההצעה מדברת על כך שתוקם קרן, והקרן הזאת תפעל במשך 15 שנה, והיא תעסוק רק במקרים ההיסטוריים, היא לא תיתן שום אפשרות לטפל בזיהומים חדשים שמתגלים; היא גם תטפל בתחנות העלומות, אותן תחנות שלא הצליחו לגלות מי הבעלים שלהן היו או מי האחראי לזיהום; והמימון שלה ייעשה באמצעות הפרשת סכומים של אגורה אחת על כל ליטר בנזין וסולר שיסופקו לציבור. חברות הדלק יממנו ויחויבו להפריש אגורה על כל ליטר סולר תחבורה, ואגורה אחת תופרש גם ממחירי הדלק שיועלו בהתאם.
       
       העניין הזה הוא חיוני להתמודדות עם תופעה מסוכנת, שעדיין לא מצאנו לה את הפתרון הנכון. ידוע לי, ואני מבקש לקצר ולפנות לשר, שיש הערות ויש רצון לשנות נושאים מסוימים במסגרת הצעת החוק. אני אומר כאן, אדוני היושב-ראש, אני גם מציע לשר שעומד להשיב לי בעוד כמה דקות, להעביר את הצעת החוק בקריאה טרומית, וכל תיקון או הערה נוכל לעשות בתיאום אתך בהמשך דיוני הוועדה. 
       
       העיקרון הוא עיקרון נכון. אני חושב שכולנו צריכים להתכנס לאותו מקום, ואם צריך לשנות משהו בהרכב הוועדה או בכל עניין אחר שנוגע להצעת החוק הזאת, בואו נעשה את זה ביחד, בתיאום. אני לא אקדם את הצעת החוק ללא תיאום אתך, אדוני השר לאיכות הסביבה, אבל חייבים להעביר את החוק הזה. בהצבעה בעד הצעת החוק היום יש מסר חשוב של מאבק בזיהום וצעד ראשון קדימה לטיפול בזיהום שעד עכשיו נותר פתוח. אני קורא לחברי הכנסת לתמוך בהצעה. תודה.
       
היו"ר ראובן ריבלין:
       
       תודה רבה. כבוד השר לאיכות הסביבה ישיב.
       
השר לאיכות הסביבה שלום שמחון:
       
       אדוני היושב-ראש, חברי חברי הכנסת, בטרם קום המדינה או בעצם החל מהופעת כלי הרכב הראשון בארץ החלה מכירת דלק. תחנות הדלק הטמינו מכלים בקרקע ללא כל אמצעי הגנה או בקרה. מכלים אלה הלכו ונאכלו עד שהחלו לטפטף. תהליך זה נמשך שנים ארוכות וגרם לזיהום הקרקע ומי התהום. השיקול הסביבתי לא היה מוכר לבעלי התחנות. בנוסף, מילוי דלק במכלי המכונית הסתיים פעמים רבות בשפיכת דלק לרצפת התחנה, ומשם כמובן חלחל לקרקע.
       
       כידוע, מים הם משאב ציבורי, שהמדינה מחויבת לספק אותו לאזרחיה. זוהי זכות יסוד של האזרחים לקבלם באיכות הראויה לשתייה וללא זיהומים.
       
       עם כניסתי לתפקיד השר לאיכות הסביבה נחשפתי לממדי זיהומי הקרקע ומי התהום מדלקים. עלות שיקום הנזק הסביבתי של תחנה בודדת עלול להגיע לכדי מיליון דולר.
       
       המשרד לאיכות הסביבה הגיש בשנים האחרונות עשרות תביעות כנגד מזהמים, מנכ"לי חברות הדלק נחקרו, עובדי החברות ובעלי התחנות הועמדו לדין, אך התקדמות משמעותית בשיקום מי התהום והקרקע טרם הושגה.
       
       בכל הנוגע להליכים של מניעת זיהום, הזמן אינו פועל לטובתנו. ככל שמתארך הזמן שהזיהום נשאר בקרקע ובמי התהום, כך הוצאות השיקום גדולות יותר. 
       
       תהליכי אכיפה, צודקים ככל שיהיו, אינם התכלית של העשייה הסביבתית. אני משוכנע כי בנקודת זמן מסוימת ולעתים לאחר הליכי אכיפה עדיף לחתור להשיג הסכמה, גם אם כל צד אינו יכול לזקוף לזכותו ניצחון.
       
       הצעת החוק המוצעת משלבת בתוכה הסדר של מימון מחד גיסא, ומאידך גיסא מעגנת את הליך הגילוי והשיקום של מי התהום והקרקעות המזוהמות. אני סבור, כי אם תתקבל הצעת החוק בשינויים מסוימים – חבר הכנסת זנדברג, כדאי שתקשיב עכשיו – קיים סיכוי ממשי למהפכה סביבתית בשיקום מי התהום של מדינת ישראל. 
       
       הצעת החוק מחייבת את חברות הדלק לשלם מכיסן עבור שיקום הקרקעות והסביבה. אני סבור שיש להכפיל את חלקן של חברות הדלק בתשלום עבור כל ליטר סולר לכדי אגורה אחת. אומנם גם הציבור ישלם במסגרת המחיר המפוקח אגורה עבור שיקום הקרקעות, אך יש לזכור שבכל מקרה עלות זאת היתה מושתת עליו ממקור אחר.
       
       לפיכך, אני משוכנע כי הצעת החוק נכונה וראויה, אך כפי שאמרתי לחבר הכנסת זנדברג, יש לשנותה בעיקר בהיבטים הבאים.
       
       על הקרן להיות מנוהלת על-ידי המשרד לאיכות הסביבה, תוך כדי התייעצות מתמדת עם נציבות המים. יש למנוע כפילויות בין משרדים וגופים ממשלתיים ולרכז סמכויות בידי המשרד לאיכות הסביבה; יש להטיל חובת ביטוח סביבתי על החברות לאחר גמר שיקום התחנה. כפי שהזכרתי, יש להעלות את מחיר השתתפות חברות הדלק ולהשוותו למוצע על הבנזין, דהיינו אגורה על כל ליטר דלק. בעניין הפטור מאחריות פלילית, מינהלית או אזרחית לחברות הדלק, מפעיליהן ובעליהן, אני סבור כי יש לתאם נושא זה עם משרד המשפטים. 

	אני מבקש להביא לידיעת הכנסת, כי עוד טרם הנחת הצעת החוק הוריתי לאנשי משרדי לגבש, בשיתוף עם משרדי ממשלה נוספים ואיגוד חברות הנפט, הסכם המקים קרן בנוסח הצעת החוק. 

	אם חבר הכנסת מודי זנדברג יסכים - - 

היו"ר ראובן ריבלין:
       
       חבר הכנסת זנדברג, פונים אליך. 

השר לאיכות הסביבה שלום שמחון:
       
       - - לתנאים שהצגתי פה, אני אפנה לשרת המשפטים ואבקש ממנה להסכים לקבל את הצעת החוק, בהתניה שהיא לא תנוע לפני שוועדת השרים לחקיקה תקבל את ההחלטות ושהמציע מסכים לשינויים בהצעת החוק כפי שאני העליתי כאן. תודה.

היו"ר ראובן ריבלין:
       
       תודה רבה. חבר הכנסת זנדברג, בבקשה, זכותך להשיב, כי יש פה תשובת ממשלה. עכשיו השאלה היא רק ההצבעה – האם היא תידחה, האם היא לא תידחה, זאת השאלה. בבקשה. אדוני יכול לדבר מכאן או משם, זה אותו דבר, מכל מקום שהוא רוצה.

אליעזר זנדברג (שינוי):
       
       אדוני היושב-ראש, אני מסכים לדברים או לתנאים כפי שפירט השר שמחון. אני חושב שצריך ללכת קדימה בעניין הזה. כולנו נלמד אותו לעומק. אני – בטח לא חשוב לי מי יוביל את זה, ואני מסכים שהמשרד לאיכות הסביבה יוביל. אני רוצה שהמלחמה בזיהום שקיים ומתרחש יום-יום תצא לדרך. זה הדבר. לכן אני מסכים לתנאים הללו ולהצעות שהעלה כאן השר שמחון.


היו"ר ראובן ריבלין:
       
	יש פה רק בעיה אחת. אני פשוט מאזין לדברי השרים. הוא אמר שהוא צריך לפנות לשרת המשפטים, שהרי ועדת השרים לענייני חקיקה התנגדה. 

	האם אדוני מסכים להסכמה שהוא מסכים? אנחנו צריכים להצביע עכשיו. 

אליעזר זנדברג (שינוי):
       
       אדוני היושב-ראש, זה העניין הבא. אנחנו צריכים להצביע עכשיו, ולעניות דעתי אין שום סיבה שבעולם שנתנגד שעה שאני מסכים לעמדת הממשלה. מה ההיגיון? אין טעם בדחייה הזאת מבחינה פורמלית, אבל - - -

השר לאיכות הסביבה שלום שמחון:
       
- - - יושב-ראש הקואליציה, שעד ששרת המשפטים תגיע, ההצבעה - - -

גדעון סער (הליכוד):
       
       לא אכפת לי שהיא תהיה היום, אבל אני רוצה את הסכמת יושבת-ראש ועדת השרים.

היו"ר ראובן ריבלין:
       
       אני אשמח מאוד - - -

גדעון סער (הליכוד):
       
       אם זה יהיה עכשיו – אני אהיה אנוס להצביע נגד. אני רוצה לקבל את הסכמת שרת המשפטים. נצביע על זה יותר מאוחר היום.

היו"ר ראובן ריבלין:
       
       רבותי. אני מבין את יושב-ראש הקואליציה שממלא את תפקידו; אני מבין את חבר הכנסת זנדברג שמציע את הצעתו; אני מבין את השר. תחליטו ביניכם אם אתם מבקשים לדחות את ההצבעה. אני אשאל את הכנסת אם היא מסכימה.

גדעון סער (הליכוד):
       
       אדוני היושב-ראש, יש לי שאלה. אם יש הסכמה פרוצדורלית בין המציע - - 

היו"ר ראובן ריבלין:
       
       אין בעיה.

גדעון סער (הליכוד):
       
       - -   לבין הממשלה שזה יהיה היום – לא עכשיו, בעוד שעה - - -

היו"ר ראובן ריבלין:
       
       אם לא יהיה אחד מחברי הכנסת שיתנגד לזה, כך יהיה.

גדעון סער (הליכוד):
       
       לא. אבל אתה לא דוחה את ההצבעה ליום אחר.

היו"ר ראובן ריבלין:
       
       אני הבנתי, אני רק אומר - - -

אליעזר זנדברג (שינוי):
       
       אדוני, אני לא מכיר את הפרוצדורה הזאת, אני חייב לומר.

היו"ר ראובן ריבלין:
       
       הפרוצדורה היא – כאשר יש תשובת הממשלה ומסכימים לדחיית ההצבעה, יכול חבר כנסת לבוא ולומר שהוא מתנגד, ואז עושים הצבעה על התנגדותו. אבל אם אתם מסכימים ואיש לא מתנגד - אנחנו נצביע במועד - - -

אליעזר זנדברג (שינוי):
       
       אדוני היושב-ראש, אין לי התנגדות לדחות את ההצבעה, אבל אני מבקש שהיא תתקיים היום; ואני חייב להודות, אני לא מכיר את הפרוצדורה הזאת שזה נדחה במהלך היום.

גדעון סער (הליכוד):
       
- - -

היו"ר ראובן ריבלין:
       
       תשמע, אין דבר שצריכים להכיר אותו בשלמותו. הדברים האלה הם דברים יצירתיים. 
       
       אתם מסכימים -  אני מסכים; אתם לא מסכימים – אז מצביעים, זה הכול. 

אליעזר זנדברג (שינוי):
       
       אני אסכים, אדוני היושב-ראש, לדחות את ההצבעה למועד מאוחר יותר היום. 

היו"ר ראובן ריבלין:
       
       בסדר. אני דוחה את ההצבעה עד שתבואו ותאמרו לי להצביע. לא אתנגד להצביע היום במסגרת של הצעות החוק הפרטיות. 

אליעזר זנדברג (שינוי):
       
       אבל רק היום.

היו"ר ראובן ריבלין:
       
       היום, ודאי. בבקשה, אדוני יודיע לי מתי הוא רוצה. אין התנגדות, אם אדוני מסכים – בבקשה. ההצבעה היום יותר מאוחר, אם כי אני אומר זאת משום שאין מתנגד. אם היה מתנגד, הייתי מצביע מייד.

       
הצעת חוק ביטוח בריאות ממלכתי (תיקון - שירותי 
בריאות השן לתלמידים), התשס"ה-2005
[הצעת חוק פ/3469; נספחות.]
(הצעת חבר הכנסת זבולון אורלב)

היו"ר ראובן ריבלין:
       
       רבותי חברי הכנסת, אנחנו ממשיכים. זבולון אורלב – חבר הכנסת והשר לשעבר – יבוא ויציע את הצעתו: הצעת חוק ביטוח בריאות ממלכתי (תיקון – שירותי בריאות השן לתלמידים). בבקשה, אדוני. 

זבולון אורלב (מפד"ל):
       
       אדוני היושב-ראש, חברי חברי הכנסת, אני מתכבד להביא בפני הכנסת הצעת חוק, כדי שחוק ביטוח בריאות ממלכתי - שלפיו אזרחי המדינה, לרבות התלמידים, מקבלים שירות בריאות חינם - יכלול גם את שירותי בריאות השן לתלמידים.
       
       לצערי, אחד המאפיינים של מצוקה, של קשיים, של עוני, של מחסור בכספים, בא לידי ביטוי בהזנחה קשה בטיפול בבריאות השן. בעבר היו במדינת ישראל רשויות מקומיות רבות שארגנו שירותים של בריאות השן תמורת אגרות זולות מאוד, אבל בעקבות המצוקות הכלכליות ברשויות המקומיות ובעקבות ההחמרה במצבן של שכבות רבות, בוטל השירות הזה ברשויות המקומיות ומשנה לשנה עשרות אלפי תלמידים אינם מקבלים טיפול בבריאות השן. 
       
       הטיפול הזה כולל שני שלבים. הדבר הראשון – אבחנה, בקרה, ביקורת, לדעת מה מצב בריאות השן, ולאחר מכן טיפולים בסיסיים כדי למנוע הידרדרות. 
       
       מוזר שחרף הדיונים הרבים והטיפולים הרבים והניסיונות לשנות את סלי הבריאות, הנושא של בריאות השן של תלמידים נדחק הצדה. כולנו יודעים שהזנחה בטיפול בבריאות השן בגיל צעיר, אין לה תיקון בגיל מבוגר. אני בטוח שגם בין יושבי האולם הזה וגם על במה נכבדה זו – לפחות אחד מהם – יודעים את הבעיות שיש בטיפול שיניים אם בגיל צעיר היתה הזנחה ולא היה טיפול ראוי. 
       
       לכן, הצעת החוק מדברת על כך שבחוק ביטוח בריאות ממלכתי ייתוספו גם שירותי בריאות השן לתלמידים, המנויים בתוספת השלישית בסעיף 1(5).
       
       ייתכן שהצעת החוק הזאת היא הצעת חוק תקציבית, ייתכן שעלותה גבוהה מ-5 מיליוני שקלים. אני אינני יודע להעריך את זה, כיוון שהבדיקה כאן מאוד מורכבת. יכול להיות שהעלות הישירה היא מעל 5 מיליוני שקלים, אבל אין ספק שבטווח ארוך היא חוסכת למשק הרבה מאוד כסף, כמו כל טיפול מונע. ככל שנשקיע יותר בטיפול מונע – כך נחסוך למדינה הוצאות רפואיות בלתי הכרחיות בגיל מתקדם יותר. 
       
       אני מצטער ששר הבריאות איננו נוכח כאן, כדי להשיב על הנושא הזה. 

היו"ר ראובן ריבלין:
       
       השר שמחון ישיב במקומו. 

זבולון אורלב (מפד"ל):
       
       אני מאוד מכבד את השר שלום שמחון – שהוא השר לאיכות הסביבה – אבל אני מדבר על שירותי בריאות, ויש גם גבול לציניות, עד כמה אפשר שהממשלה תגמיש את חובתה להשיב לכנסת על-ידי השר הנוגע בדבר. אני מאוד מכבד את השר שמחון, אבל הדבר הזה איננו מעניינו, איננו קשור לתחום אחריותו, איננו קשור לתפקידו, ומאחר שכבר הייתי שר, אני יודע שהוא ידקלם איזו תשובה.
       
       אני אומר לממשלה ולאנשי הקואליציה: בואו נעביר את החוק הזה בקריאה טרומית. זה חוק חברתי ממדרגה ראשונה. 
       
       מה יקרה? אם יתברר שלחוק הזה יש עלות תקציבית – בין כה וכה בלי תמיכת הממשלה כמעט אי-אפשר להעביר אותו בקריאה ראשונה. ואם יתברר במהלך הקריאה הטרומית שהוא לא חוק תקציבי, או שניתן להגיע להסדר שלפיו הממשלה תסכים לשנות את החוק כהצעתי, אפילו בהדרגה במשך כמה שנים לפי שכבות גיל – נאמר שכל שנה נוסיף שכבת גיל, נתחיל עם גני-הילדים, וכל שנה תיתוסף כיתה א', כיתה ב', וכדומה – אזי נוכל להעביר את החוק.
       
       אני חושב שזאת חובתה של הכנסת שלא להתעלם מהמצב העגום של הטיפול בבריאות השן של תלמידים, ואני מבקש לתמוך בהצעת החוק. 

היו"ר ראובן ריבלין:
       
       תודה רבה. בשם הממשלה, נאמר לנו שהשר שמחון משיב.

זבולון אורלב (מפד"ל):


       אין תשובה – נצביע.                                                 
     
היו"ר ראובן ריבלין:
       
       רבותי, אדוני שר הפנים, אדוני שר האוצר, השר שמחון צריך להשיב עכשיו במקום שר הבריאות, ואם אין מישהו שיעלה, אני מצביע על זה ישר בלי תשובה. 
       
קריאה:
       
       - - -
       
היו"ר ראובן ריבלין:
       
       אדוני יושב-ראש הקואליציה. 
       
גדעון סער (הליכוד):
       
       - - -
       
היו"ר ראובן ריבלין:
       
       שר האוצר ישיב, בבקשה. שר הבריאות לא נמצא אתנו, ומדובר פה בהצעת חוק מאוד ברורה ומוגדרת. אם יש פה עניין תקציבי, של יותר מ-5 מיליוני שקלים בקריאה ראשונה - צריך 50 חברי כנסת. שר האוצר - בבקשה, אדוני. 
       
קריאה:
       
       - - -
       
היו"ר ראובן ריבלין:
       
       תודה רבה. עם כל ההבנה לצורכי תלמידי ישראל לתיקון שיניים, שהם דבר מובן מאליו ומקובל על כולנו, תשובת הממשלה היא, שהממשלה לא יכולה בסדרי העדיפויות התקציביים להסכים להצעת חוק זו, ולכן היא מתנגדת. האם אדוני רוצה להשיב? 
       
קריאה:
       
       - - -

היו"ר ראובן ריבלין:
       
       הוא לא רוצה להשיב. ובכן, אנחנו עוברים להצבעה. רבותי חברי הכנסת, אני רוצה להודיע לכם שנושא הטלפונים הוא נושא שאני מחויב לו. אין לי אופציה להפעיל את שיקול דעתי, ולכן אם חברת הכנסת פולישוק תדבר בטלפון, אני אהיה חייב להוציא אותה, ואנחנו נצטרך להקפיד על זה. 
       
       רבותי חברי הכנסת, אנחנו עוברים להצבעה על הצעת חוק ביטוח בריאות ממלכתי (תיקון – שירותי בריאות השן לתלמידים), התשס"ה-2005. נא להצביע - מי בעד? מי נגד? מי נמנע?
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה – 33
בעד ההצעה להסיר מסדר-היום את הצעת החוק – 36
נמנעים – אין
ההצעה להסיר מסדר-היום את הצעת חוק ביטוח בריאות ממלכתי (תיקון – שירותי בריאות השן לתלמידים), התשס"ה-2005, נתקבלה. 
       
היו"ר ראובן ריבלין:
       
       33 בעד, 36 נגד, אין נמנעים. אני קובע שהצעת החוק לא נתקבלה, עם כל הצער, אבל מתוך מחויבות ואחריות ציבורית. 

       
הצעת חוק ביטוח בריאות ממלכתי (תיקון - ביטול הגבלת 
זכותו של תושב ששהה מחוץ לישראל), התשס"ה-2005
       [הצעת חוק פ/3195; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי חברי הכנסת, אנחנו עוברים להצעת חוק שיעלה חבר הכנסת ויקטור בריילובסקי, כבוד השר לשעבר, אבל לא תהיה תשובה של הממשלה, שכן תשובה והצבעה יהיו במועד מאוחר בהסכמת הממשלה. יושב-ראש הקואליציה, נאמר לי על-ידי בריילובסקי – ואני מאמין לו – שתשובה והצבעה במועד מאוחר יותר. 
       
גדעון סער (הליכוד):
       
       נכון. 
       
ויקטור בריילובסקי (שינוי):
       
       אדוני היושב-ראש, חברי חברי הכנסת, כל מה שאני מציע זה לבטל את סעיף 58 בחוק ביטוח בריאות ממלכתי. הסעיף הזה מתייחס להגבלת זכותו של תושב ששהה בחוץ-לארץ לקבל שירותי בריאות כשהוא חוזר. 
       
       על-פי סעיף זה, תושב שחוזר לישראל אחרי תקופת היעדרות של שנתיים רצופות לפחות, אינו זכאי לקבל שירותי בריאות במשך תקופה ארוכה. מה זאת אומרת תקופה ארוכה? חודשיים כנגד כל שנה של היעדרותו מן הארץ, עם מקסימום 24 חודשים. ההגבלה הזאת פוגעת קשות בכל ישראלי שרוצה לחזור ארצה אחרי כמה שנים שבהן שהה בחוץ-לארץ. 
       
       אלה ישראלים שעבדו כמה שנים בחוץ-לארץ, דוקטורנטים ופוסט-דוקטורנטים שרוצים להמשיך את הקריירה האקדמית בארץ. דרך אגב, אי-אפשר להיכנס לתפקיד אקדמי בארץ בלי ניסיון עבודה באוניברסיטאות באמריקה או באירופה. 
       
       לא כולם יכולים להשתמש בביטוח בריאות פרטי. זה בלתי אפשרי אחרי גיל 65, זה יקר וזה לא נותן כיסוי למחלות כרוניות. יש אפשרות להקל קצת את  המצב בעזרת תשלום מיוחד, 4,700 שקלים בחודש במשך שנה, אבל זה סכום ענק של כסף. הוא צריך לחכות שנה, עד שהוא נכנס למסגרת של ביטוח בריאות ממלכתי. אי-אפשר לשלם סכום כזה בבת-אחת. זאת אומרת שאפילו מישהו מוכן לשלם סכום כזה, הוא צריך לחכות שנה עד שהוא ייכנס למסגרת של ביטוח בריאות ממלכתי. 
       
       המצב הזה מציב מכשול גדול בפני מי שרוצה לחזור ארצה. סעיף 58 הוא סעיף אנטי-ציוני, שמנוגד למטרה שלנו של קיבוץ גלויות. אני מבין איך סעיף 58 הוכנס לחוק – כמובן, מחשש שאנשים שירדו מהארץ יגיעו לכאן לתקופה קצרה כדי לקבל טיפול רפואי או לעבור ניתוח ויחזרו לחוץ-לארץ. זה הנימוק. יש כמה דרכים למנוע את התופעה הזאת. יש דרכים יותר חכמות לעשות זאת, למשל ערבות בנקאית לתקופה מסוימת של כמה חודשים או של חצי שנה. אבל, מה שעשינו בעזרת סעיף 58, זה לשפוך את התינוק יחד עם המים. 
       
       אני בטוח שצריך תיכף ומייד למחוק את סעיף 58 בחוק ביטוח בריאות ממלכתי. אני מוכן לדבר על דרכים שונות למנוע את התופעה השלילית שדיברתי עליה ולעודד חזרה של הישראלים ארצה. לא דיברתי בנאום הזה על מצבו של תושב ארעי, שבמשך חצי שנה אחרי קבלת הסטטוס לא יכול לקבל ביטוח בריאות ממלכתי. 
       
       בסופו של דבר, סעיף 58 הוא סעיף אנטי-ציוני, אנטי-סוציאלי ולא-שוויוני, מכיוון שהוא יוצר קבוצה גדולה של אזרחים שהם מחוץ לביטוח בריאות ממלכתי, אף שהמטרה של חוק ביטוח בריאות ממלכתי היתה לתת שירות בריאות לכל אזרח ישראלי. 
       
       אני מבקש לתמוך בהצעת החוק הזאת. 
       
היו"ר ראובן ריבלין:
       
       תודה רבה. ובכן, בהסכמת הממשלה ועל דעת חבר הכנסת בריילובסקי, תשובה והצבעה יהיו במועד מאוחר יותר. 
       
קריאה:
       
       - - - 
       
היו"ר ראובן ריבלין:
       
       קודם אדוני לא השיב, אבל שר האוצר השיב במקומו, והצעת החוק נדחתה. 
       
       עכשיו הגענו לעוד איזו נקודה בעייתית. אני מבקש מחבר הכנסת אורון להסביר לי אם הוא רוצה שנצביע היום או לא רוצה שנצביע היום, כי אני מודיע לו שאני מאוד רוצה להצביע על החוק. בבקשה, חבר הכנסת אורון. 
       
חיים אורון (יחד):
       
       אדוני היושב-ראש, אף שהייתי רוצה להצביע היום, לצערי לא אוכל להיענות לבקשתך, מן הטעם הפשוט שנעניתי לפניית הממשלה לדחות את ההצבעה בשבועיים, כי ראש הממשלה נוסע ביום ראשון. אבל אני רוצה להביא בפני הכנסת את סיפור החוק הזה. החוק עלה במליאת הכנסת ב-26 בינואר. ראש הממשלה ושר הפנים דאז ושרים נוספים אמרו שהם רוצים לתמוך בחוק. 
       
שר הפנים אופיר פינס-פז:
       
       שר הפנים דאז הוא גם שר הפנים היום. 
       
חיים אורון (יחד):
       
       כבר אז היית שר? סליחה. מנימוקים קואליציוניים, ההצבעה נדחתה והסכמתי, והובטח לי שההצבעה תתקיים ב-9 בפברואר, אדוני היושב-ראש. מאז, כל שבוע אני מעלה את החוק במליאת הכנסת, והממשלה לא מתפנה לעשות את מה שהיא מחויבת לכנסת, להביע עמדה. 
       
       החוק יותר מדי חשוב לי מכדי לעשות עליו תרגיל עכשיו ואולי ליפול. אבל אני חושב שחובתו של יושב-ראש הכנסת לפנות לראש הממשלה ולומר לו שצריך לעמוד בהתחייבויות של שרים במליאת הכנסת ובבקשה שלהם לדחות דיון בחוקים ולהביא אותם למליאה במועד, ולא לשחק עם חברי הכנסת עד אין-סוף. 
       
היו"ר ראובן ריבלין:
       
       תודה. ישיב לעניין זה רק יושב-ראש הקואליציה. בבקשה, אדוני. 
       
גדעון סער (הליכוד):
       
       אדוני היושב-ראש, אני חייב להודות שהצדק עם חבר הכנסת אורון, דהיינו: בנושא כזה ובכלל על הממשלה היה לדון ולהכריע לכאן או לכאן, אבל בסופו של דבר הפנייה לחבר הכנסת אורון היתה מיוסדת על רצון טוב של שרים בממשלה שקרובים בגישתם לגישתו של חבר הכנסת אורון. שוחחתי עם מזכיר הממשלה, והוא הבטיח לי וגם לחבר הכנסת אורון שבתוך שבועיים – אחרת זה היה בתוך שבוע, פשוט ראש הממשלה יוצא לשליחות מדינית בארצות-הברית – הנושא יובא להכרעה. 
       
היו"ר ראובן ריבלין:
       
       תודה רבה. חבר הכנסת אורון, זה מקובל. חבר הכנסת בריילובסקי, הואיל והצעתך נספחת וצמודה להצעתו של חבר הכנסת אורון, ברגע שנדחתה הצבעתו של חבר הכנסת אורון נדחית גם הצבעתך. לכן, אין לך פה זכות עמידה בעניין זה.
       

הצעת חוק יישום תוכנית ההתנתקות (תיקון - כניסה 
ותנועה של חבר הכנסת בשטח מפונה), התשס"ה-2005
[הצעת חוק  פ/3498; נספחות.]
(הצעת חבר הכנסת יצחק לוי)
       
היו"ר ראובן ריבלין:
       
       אנחנו ממשיכים בסדר-היום: הצעת חוק יישום תוכנית ההתנתקות (תיקון - כניסה ותנועה של חבר הכנסת בשטח מפונה), התשס"ה-2005, של חבר הכנסת יצחק לוי.
       
       חבר הכנסת רן כהן, החדשות שיש לך על המסך הן מלפני חודש או מלפני ארבעה שבועות?
       
רן כהן (יחד):
       
       - - - 3 במאי.
       
חיים אורון (יחד):
       
       אתה יודע שאני רצתי לבדוק איפה היתה התאונה.
       
היו"ר ראובן ריבלין:
       
       לכן, אמרתי אחת מהשתיים: או שאין חדשות, אבל אם יש חדשות - שיהיו חדשות. בירושלים היתה מסעדה שהיית בא ומבקש אוכל והיו נותנים לך לחם. היו שואלים את בעל המסעדה אם הלחם הוא מהיום, והוא היה אומר: "לא, מאתמול". אמרו לו: "אפשר לקבל לחם מהיום?", והוא היה אומר: "כן, תבוא מחר".
       
       אדוני חבר הכנסת יצחק לוי, בבקשה.
       
יצחק לוי (ציונות לאומית דתית מתחדשת):
       
       אדוני היושב-ראש, רבותי חברי הכנסת, חבר הכנסת רן כהן, כאשר התקיימו דיונים בוועדת החוקה על חוק יישום תוכנית ההתנתקות, הועלה שם עניין חסינות חברי הכנסת - האם חברי הכנסת יוכלו להיכנס כאשר השטח יהיה תחת הגבלת כניסה, או, אם חלילה יהיה פינוי, האם יוכלו להיכנס בזמן הפינוי עצמו? ואז היה איזה מין אמירה של הבנה שיהיה בסדר וכן הלאה. לא הסתפקתי באמירה הזאת, מכיוון שאני מכיר את אנשי הצבא. אנשי הצבא, אם אין להם הוראות מפורשות, ברגע הנכון יכולים לבוא ולחסום ולא לאפשר לחברי כנסת להיכנס.
       
       אני רוצה לומר לחברי הכנסת, שאין בכלל להעלות על הדעת שחבר כנסת לא יוכל להיכנס ליישובים האלה לפני ההתנתקות, וחלילה אם תהיה התנתקות - בזמן ההתנתקות. אלו אזרחי מדינת ישראל, שגם זקוקים לסיוע ולעזרה, וחבר כנסת גם יכול להיות גורם ממתן ומרגיע. אבל גם ללא כל זה, תפקידו של חבר הכנסת להיות עם אזרחיו, עם בוחריו, וכן הלאה.
       
       דבר נוסף - חשוב לדעת איך הממשלה מתנהגת. זה דבר חשוב מאוד. אינני יודע מה תהיה הגישה לגבי העיתונות, אבל ודאי שהממשלה לא תרצה לסגור את השטח, מכיוון שאם כן, אולי היא תגיד שיש לה מה להסתיר, ואנחנו מקווים שהיא לא רוצה לנהוג כך.
       
       לכן, כתבתי מכתב ליועצת המשפטית של הכנסת, היום שופטת, כמדומני, הגברת שניידר, והיא ענתה לי בצורה ברורה ומפורשת, שחוק החסינות אינו חל על יש"ע, ולכן חברי כנסת לא יוכלו להיכנס.
       
       אדוני היושב-ראש, אני מגיש את הצעת החוק הזאת כדי לתקן את העניין הזה. מכיוון שכאן מדובר באירוע יוצא דופן - -
       
היו"ר ראובן ריבלין:
       
       חבר הכנסת פרוש, זה בלתי אפשרי.
       
יצחק לוי (ציונות לאומית דתית מתחדשת):
       
       - - מכיוון שמדובר באירוע שנוגע ל-8,000 אזרחים ועוד להרבה משפחות - -
       
היו"ר ראובן ריבלין:
       
       חבר הכנסת פרוש, אני מבקש לא לדבר בטלפון במליאה.
       
יצחק לוי (ציונות לאומית דתית מתחדשת):
       
       - - מכיוון שמדובר באירוע שיש בו חשש חמור מאוד לפגיעה בזכויות אדם, לפגיעה בנפש חס ושלום, לכל הדברים שאנחנו יודעים, אירוע שכל כך מסעיר את המדינה, אז ברור שחברי הכנסת צריכים להיות שם. לכן, התיקון אומר, כהוראת שעה, כלומר, אני מדבר על אותו זמן שפחות או יותר מדובר עליו, שאותן הוראות שיש בחוק חסינות חברי הכנסת יחולו גם על אותם מקומות, על אותם שטחים, המוגדרים בחוק. החוק מוצג כתיקון לחוק יישום תוכנית ההתנתקות, הווי אומר, לפינוי-פיצוי.

היו"ר ראובן ריבלין:
       
       אם למשל חבר הכנסת וילן או חבר הכנסת מג'אדלה ירצו ללכת ולהפגין באזור שבו בונים את חומת המגן, גדר ההפרדה, האם החוק הזה יחול גם בעניין זה?
       
יצחק לוי (ציונות לאומית דתית מתחדשת):
       
       החוק הזה הוא חלק מחוק תוכנית ההתנתקות. מכיוון שהוא חלק מחוק תוכנית ההתנתקות, הוא חל על אותם שטחים המוגדרים בחוק. אני חושב שכל אחד צריך שתהיה לו אפשרות לבוא להפגין היכן שהוא רוצה.
       
היו"ר ראובן ריבלין:
       
       ההיגיון הוא לימין ולשמאל.
       
יצחק לוי (ציונות לאומית דתית מתחדשת):
       
       ודאי שכן.
       
היו"ר ראובן ריבלין:
       
       ליהודים ולערבים.
       
יצחק לוי (ציונות לאומית דתית מתחדשת):
       
       לכן אני אומר: כיוון שהיועצים המשפטים הציעו לי להחיל את החוק הזה, כלומר להכניס את התיקון הזה בתוכנית ההתנתקות, כך עשיתי. אין ספק שבוועדה נצטרך לדון גם על הרחבתו, שהדבר הזה ייגע לכל אחד ואחד ולכל עניין ועניין.
       
היו"ר ראובן ריבלין:
       
       מאה אחוז.
       
יצחק לוי (ציונות לאומית דתית מתחדשת):
       
       לכן, אני מבקש לקבל את ההצעה כהצעה טרומית ולהעבירה לוועדת החוקה במסגרת חוק יישום תוכנית ההתנתקות. תודה רבה.

היו"ר ראובן ריבלין:
       
       תודה רבה. תשיב שרת המשפטים.
       
גדעון סער (הליכוד):
       
       אדוני היושב-ראש, היתה הסכמה - - -
       
היו"ר ראובן ריבלין:
       
       צריך לשמוע את זה לפרוטוקול.
       
יצחק לוי (ציונות לאומית דתית מתחדשת):
       
       אם היא לא אומרת את זה פה בקול רם - - -
       
גדעון סער (הליכוד):
       
       אדוני היושב-ראש, כנסת נכבדה, אכן היתה הסכמה בין שרת המשפטים למציע. מאחר שהיה קיצור של כמה נושאים שהורדו מסדר-היום, היא בדרכה לכאן. בינתיים, ישיב ממלא-מקום ראש הממשלה.
       
היו"ר ראובן ריבלין:
       
       אין לי שום בעיה בעניין זה. ממלא-מקום ראש הממשלה היחיד ישיב בשם הממשלה.
       
זהבה גלאון (יחד):
       
       אדוני היושב-ראש, יש לי הצעה טובה. לא כדאי שזה יאושר ביחד?
       
היו"ר ראובן ריבלין:
       
       אני לא רואה אותה. לא, זו הצעה אחרת. לא הצמידו זאת. אתם לא הצמדתם. דרך אגב, אני כיוונתי לדעתךְ ושאלתי, מה אם יקרה מצב שבו אנשים רוצים להפגין בנושא גדר ההפרדה. לא ידעתי שהצעתךְ קיימת כאן.
       
זהבה גלאון (יחד):
       
       מי משיב על ההצעה שלי?

היו"ר ראובן ריבלין:
       
       הואיל והפרוצדורה היא שהיא לא הוצמדה, אני בטוח שממלא-מקום ראש הממשלה ישמח להשיב גם לךְ. אדוני, בבקשה, אלא אם כן תאמר שאתה כבר משיב גם לה.
       
שר התעשייה, המסחר והתעסוקה אהוד אולמרט:
       
       כבוד היושב-ראש, חברי הכנסת, מלכתחילה, נועדה להשיב על ההצעה הזאת שרת המשפטים, כפי שהוסבר כאן. אני ממלא את מקומה, אבל אני מזדהה לחלוטין עם תוכן התשובה שהוכנה על-ידה, כך שאין לי שום קושי להציג את הדברים.
       
       על-פי חוק חסינות חברי הכנסת, זכויותיהם וחובותיהם, לחברי הכנסת יש חופש תנועה רחב שמאפשר להם להיכנס לכל מקום, לרבות לשטח צבאי סגור, למעט אם יש איסור או הגבלה כלשהם על כניסה לשטח כזה מטעמים של ביטחון המדינה.
       
       לכאורה, כמובן, החוק הישראלי חל רק על שטחי מדינת ישראל כפי שהם מוגדרים בחוק. מתעוררת שאלה לגבי השטחים שבהם אנחנו מדברים, כי באופן פורמלי החוק הישראלי איננו חל על שטחי יו"ש וחבל-עזה. אבל, למרות הליקוי הפורמלי הזה, צה"ל בדרך כלל מכבד את זכויות חברי הכנסת ומתחשב - - -
       
היו"ר ראובן ריבלין:
       
       לא. אדוני ממלא-מקום ראש הממשלה, יש קושי נוסף. באותם שטחים, שאדוני קורא להם "שטחים", נמצאו בוחרים שבחרו בחלק מחברי הכנסת. חלק בחרו בהם - - -
       
שר התעשייה, המסחר והתעסוקה אהוד אולמרט:
       
       אדוני היושב-ראש, אם אסיים את דברי אולי לא יתעורר צורך בהערה הזאת. קודם כול, אני מצייר את הצד הפורמלי.
       
היו"ר ראובן ריבלין:
       
       חוק הבחירות חל על השטחים האלה.
       
שר התעשייה, המסחר והתעסוקה אהוד אולמרט:
       
       גם השטחים האלה, שמהם באים התושבים, לרבות אחדים מחברי הכנסת שחיים באזורים כאלה, אינם חלק מהשטחים של מדינת ישראל. גם על-פי הגדרת מדינת ישראל, הם לא סופחו למדינת ישראל על-פי דין, ולכאורה חוק חסינות חברי הכנסת, זכויותיהם וחובותיהם לא בהכרח חל על האזורים האלה. אבל צה"ל - - -
       
אבשלום וילן (יחד):
       
       חוק פקודת מס הכנסה חל על זה?
       
שר התעשייה, המסחר והתעסוקה אהוד אולמרט:
       
       כן, על האזרחים.
       
היו"ר ראובן ריבלין:
       
       חוק הבחירות.
       
שר התעשייה, המסחר והתעסוקה אהוד אולמרט:
       
       על האזרחים - כן, ועל השטחים - לא.
       
יחיאל חזן (הליכוד):
       
       תגיד שאנחנו אזרחים סוג ב'. אתה יכול להגיד.
       
היו"ר ראובן ריבלין:
       
       חבר הכנסת חזן, הוא לא אמר זאת. למה לומר?
       
שר התעשייה, המסחר והתעסוקה אהוד אולמרט:
       
       הוויכוח - הרי אני לא מביע דעה. אני מתאר מצב משפטי.
       
היו"ר ראובן ריבלין:
       
       הוא לא אמר זאת. למה להשתלח סתם? המצב מספיק מסובך.
       
שר התעשייה, המסחר והתעסוקה אהוד אולמרט:
       
       אני מתאר מצב משפטי. הצבא מבין שאי-אפשר להטיל הגבלות על חברי כנסת גם באזורים האלה.
     
יצחק כהן (ש"ס):
       
       אדוני היושב-ראש, מה עם מעלה-אדומים? 
       
שר התעשייה, המסחר והתעסוקה אהוד אולמרט:
       
       לכן, בפקודות הצבא נקבע, שתתאפשר כניסה של חברי כנסת לשטחים, לרבות שטחי הרשות הפלסטינית ושטחים שהוכרזו שטחים סגורים לצרכים צבאיים, אלא אם קיים חשש לסיכון חיי חברי הכנסת או לסיכון חיי אנשי כוחות הביטחון, שבנסיבות מסוימות צריך להבטיח אותם. 
       
       המדיניות הזאת חלה גם לגבי שטחים מפונים, שמיועדים לפינוי במסגרת תוכנית ההתנתקות. זאת גם לאחר שיוטלו הגבלות על תנועת אזרחים ישראלים בשטחים שמיועדים לפינוי על-פי התוכנית. 
       
       הכוונה היא, שיינתן היתר כללי מכוח סמכויותיו של המפקד הצבאי של כוחות צה"ל באזור, שיאפשר את כניסת חברי הכנסת לשטחים, למעט אם יתקיימו אותם תנאים שבדרך כלל מגבילים את תנועת חברי הכנסת גם באזורים אחרים. כלומר, הכוונה היא, על בסיס הצגת תעודת חבר הכנסת, לאפשר לחבר הכנסת - זאת הכוונה, לפענח את הניסוחים הכלליים האלה - כאשר חבר הכנסת מציג תעודת חבר הכנסת, שהיא תעודה מזהה גם על-פי החוק, יאושר לו להיכנס לשטחים הללו שמיועדים לפינוי. 
        
       היות שאנחנו לא יכולים לצפות כרגע את כל הנסיבות שיתקיימו בשטחים הללו במועד הפינוי, לרבות נסיבות ביטחוניות מיוחדות, לרבות נסיבות אחרות הקשורות בפינוי וכו', במידת הצורך ייבחנו הליכים נוספים בהתאם לנסיבות בשטח. המשרדים הרלוונטיים, משרדי המשפטים והביטחון, ידווחו על כך לכנסת. 

	אני רוצה לומר, שתוכן התשובה מופיע גם במכתבו של הפרקליט הצבאי הראשי, על דעתו של היועץ המשפטי לממשלה. 

       עד כאן התשובה של שרת המשפטים, שנמסרת כאן על-ידי מטעמה. 

       אני מבין, אדוני היושב-ראש, שהצבעה תתקיים במועד אחר.  תודה רבה. 

היו"ר ראובן ריבלין:
       
       לזה צריך את הסכמתו של חבר הכנסת יצחק לוי, בבקשה. 
       
       אנחנו מקדמים בברכה את ראש העיר, עיר הכרמל, אכרם חסון. עיר הכרמל היא הרי דאלית-אל-כרמל ועוספיא. אנחנו מקדמים אותו בברכה בכנסת ישראל ומקווים שיצליח בתפקידו, באיחוד הערים כדוגמה. 
       
יצחק לוי (ציונות לאומית דתית מתחדשת):
       
       אדוני היושב-ראש, הדברים שאמר השר אולמרט הם חלק ממכתב שקיבלתי היום מהפרקליטות הצבאית הראשית. במכתב הזה, הפרקליטות הצבאית הראשית מאשרת שתהיה כניסה לחברי כנסת על סמך הצגת תעודה, אלא אם כן יהיו בעיות ביטחוניות מיוחדות. 
       
       אני מוכן להסתפק במכתב הזה; אני  רוצה לשמוע את זה גם מהיועץ המשפטי לממשלה. הסיכום שהיה לי עם שרת המשפטים הוא, שנהפוך את הצעת החוק להצעה לסדר-היום, כך שנוכל לדון בה באחת הוועדות, או ועדת החוקה או ועדת הכנסת, כדי לקבל גם אישור של היועץ המשפטי לממשלה למה שכתב הפצ"ר. 

היו"ר ראובן ריבלין:
       
       אני אתן לאדוני הצעה. אדוני לא חוזר בו מהצעת החוק ולא מעבירה כהצעה לסדר-היום, הוא דוחה את ההצבעה. אני מאשר דיון דחוף בוועדת החוקה, חוק ומשפט, והיועץ המשפטי יבוא ויתייחס גם להצעת החוק. אני בעד אמנה בין הממשלה לבין חברי הכנסת, ולא לכפות על הממשלה דבר בחוק, שהוא בעיניך חשוב, יכול להיות שהוא חשוב גם לעוד כמה חברי כנסת. כאשר קראתי את הצעת החוק של אדוני ושל חברת הכנסת גלאון, מימין ומשמאל, from the right side and from the left side, חשבתי, טוב תעשה הממשלה אם תביא לאמנה עם חברי הכנסת. ואכן, זה חשוב ביותר. 
       
       הצעתי היא זאת: מועד הצבעה הוא מועד מאוחר יותר. אדוני, אם יהיה מוכן לקבל את הצהרת הממשלה, לאחר דיון בוועדת הכנסת, אני כבר מודיע ברגע זה על-פי סמכותי, אני אאשר דיון דחוף בוועדת החוקה, חוק ומשפט, שהיא תדון בנושא הזה. 
       
רוני בר-און (הליכוד):
       
       בוועדת הכנסת. זה ענייני  חסינות,  ולכן זה שייך לוועדת הכנסת. 
       
היו"ר ראובן ריבלין:
       
       צודק, חוק חסינות חברי הכנסת הוא בסמכותה של ועדת הכנסת. יש כאן הצעה לוועדת החוקה, זה כבר בא לוועדת הכנסת והיא תחליט. אני מודיע שהוועדה הייעודית לנושא חסינות חברי הכנסת היא ועדת הכנסת. רשאי כל חבר כנסת להציע ועדה אחרת, לכן זה עובר לוועדת הכנסת אשר תחליט קודם איפה יהיה הדיון, לאחר מכן יתקיים הדיון, ובא לציון גואל. 
       
יצחק לוי (ציונות לאומית דתית מתחדשת):
       
       אדוני היושב-ראש, אני מקבל את הצעתך. אגיש בקשה לדיון מהיר, ואני מתאר לי שתאשר אותה באופן מיידי, על-פי דבריך. אנחנו מקבלים את הודעת הפצ"ר והודעת הממשלה כהודעה שאומרת: חברי הכנסת יוכלו להיכנס לשטחים המוגבלים מרגע סגירת השטחים לצורך ההתנתקות. אנחנו מקווים שהיא לא תהיה, אבל אם היא תהיה, כל חבר הכנסת יכול להיכנס, אלא אם יהיו סיבות  של סכנת חיים. כך זה חל על כל מדינת ישראל, לכן ההגבלה הזאת קיימת. 

שר התעשייה, המסחר והתעסוקה אהוד אולמרט:
       
       אחרי שהשלמת,  קל לי לחזור על הסכמתי בשם הממשלה. הכוונה היא, שהמעבר החופשי יתקיים על-פי ההודעה שמסרתי, בהתאם למכתב ובמגבלות שצוינו. 
       
יצחק לוי (ציונות לאומית דתית מתחדשת):
       
       בסדר גמור. ואז אני מקבל את הצעתו של אדוני לדחות את ההצבעה. 

היו"ר ראובן ריבלין:
       
       תודה רבה. חברת הכנסת גלאון, האם גברתי מסכימה לאותם תנאים? אין סיבה שממלא-מקום ראש הממשלה לא יסכים לאותם תנאים. האם אני צודק, אדוני ממלא-מקום ראש הממשלה, לגבי הצעתה של חברת הכנסת גלאון, שאינה מיוחדת להתנתקות, אלא מדברת על זכויות וחובות של חברי כהנסת? באותה מסגרת ידונו בזה. 

שר התעשייה, המסחר והתעסוקה אהוד אולמרט:
       
       אם אכן אין הבדל מהותי בהצעה. 

היו"ר ראובן ריבלין:
       
       אין שום הבדל.  חברת הכנסת גלאון, זכותך לעלות. 

       
הצעת חוק חסינות חברי הכנסת, זכויותיהם וחובותיהם (תיקון - 
הגבלת חופש התנועה מטעמי ביטחון), התשס"ה-2004
       [הצעת חוק פ/2970; נספחות.]
(הצעת חברת הכנסת זהבה גלאון)

היו"ר ראובן ריבלין:
       
       הואיל וזה אותו נושא, אני מקדים את הצגת הצעת חוק חסינות חברי הכנסת, זכויותיהם וחובותיהם  (תיקון - הגבלת חופש התנועה מטעמי ביטחון), של חברת הכנסת גלאון, שאותו דין יחול גם עליה. 
       
זהבה גלאון (יחד):
       
       אדוני היושב-ראש, אני מודה לך, ואני אומרת מראש, שאני מסכימה לסיכום שהושג בינך לבין חבר הכנסת לוי וסגן ראש הממשלה - הסיכום הזה יחול גם עלי. 

היו"ר ראובן ריבלין:
       
       כדי שתהיי מדויקת, ממלא-מקום ראש הממשלה. 

זהבה גלאון (יחד):
       
       אני מודה לאדוני. ממלא-מקום ראש הממשלה - סליחה, אדוני. 
       
       אני רוצה לחדד נקודה אחת בלבד, אדוני היושב-ראש. אין ספק שחברי הכנסת רשאים במסגרת החסינות המהותית שלהם לבקר במקומות - החסינות חלה רק בתחומי מדינת ישראל, אבל לצערי אנחנו מתנהגים לא כל כך כמו מדינה נורמלית במובן הזה שחלק מהאנשים שמצביעים לכנסת חיים במקומות שאינם נכללים במסגרת מדינת ישראל הפורמלית. אין בהצעה שלנו כל רצון לספח שטחים עכשיו, לפחות מבחינתי, אבל אין ספק שאם חבר הכנסת לוי וחברים אחרים מבקשים לבקר את מה שנקרא צאן מרעיתם, לא  הגיוני שהם לא יוכלו, במסגרת החסינות המהותית שלהם - - - 

היו"ר ראובן ריבלין:
       
       הנושא הוא לא שטחי הארץ, אלא חסינות חברי הכנסת. 

זהבה גלאון (יחד):
       
       נכון, החסינות המהותית, בוודאי, ולכן הם יכולים להגיע גם לשם. אני רוצה להוסיף נדבך אחד בלבד. כמו שאני תומכת בזכותם של חברי הכנסת מהימין, לצורך העניין, אבל זה רלוונטי להגיע למקומות האלה, אני חושבת שבנסיבות מסוימות, אם אני או חברי בשמאל רוצים למלא את תפקידם הפרלמנטרי כהלכה, צריך שיתאפשר להם להגיע למקומות שהם מה שנקרא מחוץ לשטחי מדינת ישראל. למשל, בשבוע הבא - אני רוצה להביא לתשומת לבה של הכנסת - יתקיים כנס של האינטרנציונל הסוציאליסטי, כנס בין-לאומי, ברמאללה.  ידוע לי שיש קבוצה גדולה של חברי הכנסת שמבקשת להגיע לשם. 
       
       בדרך כלל הנוהל היום הוא, שחבר הכנסת שמבקש להגיע למקומות האלה - רמאללה, בית-לחם וכל מקום אחר -  נדרש לפנות לשר הביטחון על מנת לקבל את אישורו. בלי שום קשר לסימפתיה זו או אחרת, זה  נראה לי לא תקין שחברי הכנסת יהיו נתונים לשרירות לבו של שר הביטחון, שמטעמים אלו או אחרים יקבע שקיימת סכנה וחברי הכנסת לא יוכלו לבקר באזור. 

       ולכן נראה לי, שבמה שקשור לחסינות המהותית של חברי הכנסת, כיוון שוועדת הכנסת - אדוני יושב-ראש ועדת הכנסת, חבר הכנסת רוני בר-און, הייתי רוצה שתקשיב - אני חושבת שמכיוון שוועדת הכנסת היא גוף מעין-שיפוטי וועדת הכנסת היא הוועדה שדנה בחסינות חברי הכנסת, אני סבורה שאם שר הביטחון חושב שנשקפת לי סכנה זו או אחרת, הוא יצטרך לבוא לוועדת הכנסת ולנמק בפני חברי הוועדה, מדוע הוא אוסר עלי או על חברי לבקר במקומות אלו. והיה וועדת הכנסת תשתכנע, כמו במסגרת הליך הסרת חסינות, להבדיל, שיש נימוקים רציניים, ועדת הכנסת תאסור זאת עלי. ואם לא יהיה כך, הייתי רוצה שמה שמתאפשר מימין יתאפשר לשמאל. חברי הכנסת שיש להם פעילות שחורגת משטחי תחומה של מדינת ישראל, צריך לאפשר למלא את פעילותם כיאות. 
       
       אני מודה לך, אדוני היושב-ראש, והכלל שהוחל על חבר הכנסת יצחק לוי יוחל גם עלי. תודה.
       
היו"ר ראובן ריבלין:
       
       העניין בהחלט יועבר לדיון דחוף בוועדה שתיקבע על-ידי ועדת הכנסת, שהיא הוועדה הייעודית, והיא תעסוק בשתי הצעות החוק.
       
גדעון סער (הליכוד):
       
       - - -
       
היו"ר ראובן ריבלין:
       
       אני לא מדבר על הפצ"ר, אני מדבר על הדיון. אין לי ויכוח אתך כרגע, אני עכשיו מדבר על פרוצדורה שבהחלט יורדת למהות. הערתך היא הערה, ואנו הבנו כל אחד על-פי דרכו את הנושא, וכך יהיה הדיון. אבקש דיון דחוף בשתי הצעות החוק, ועד אז הן עומדות כדבר שצריך עיון.

       
הצעת חוק-יסוד: השפיטה (תיקון - הוועדה 
לבחירת שופטי בית-המשפט העליון) 
 [הצעת חוק פ/1292; נספחות.]
(הצעת חבר הכנסת נסים זאב)

       
היו"ר ראובן ריבלין:
       
       אנו ממשיכים. חבר הכנסת נסים זאב יעלה ויבוא על מנת להציע את הצעת חוק-יסוד: השפיטה (תיקון - הוועדה לבחירת שופטי בית-המשפט העליון). האם יש הצבעה על עניין זה? שרת המשפטים נמצאת פה. הממשלה מתנגדת ודאי. 
       
       חבר הכנסת יצחק כהן, אתה תהיה אחריו, זה בטעות.
       
נסים זאב (ש"ס):
       
       אדוני היושב בראש, איך אפשר לומר מראש שהממשלה מתנגדת - עוד לפני ששמעה אותי? צריך קודם כול לשמוע, להתבונן, לחשוב, ואז לקבל את ההחלטה הנכונה. אבל עמדה מראש זאת אומרת שלא משנה מה אני מעלה, עצם הדבר שנסים זאב מעלה הצעת חוק, מחייב התנגדות לה.
       
       הצעת החוק באה לתקן עיוותים. אין בשום מקום בעולם דוגמה לכך שבחירת שופטים נעשית על-ידי השופטים כשהשופטים ממנים את עצמם. יש כאן מוסד שלא נבחר באופן דמוקרטי, אלא באופן שרירותי, על-ידי מועדון סגור של חברים.
       
היו"ר ראובן ריבלין:
       
       חבר הכנסת זאב, אדוני יכול לומר מה שהוא רוצה, אבל הם נבחרים על-פי החוק. כך החוק קובע.
       
נסים זאב (ש"ס):
       
       לכן אני רוצה לתקן את החוק.
       
היו"ר ראובן ריבלין:
       
       הם נבחרים בהתאם לחוק.
       
נסים זאב (ש"ס):
       
       אני רוצה להסביר איזה מין סוג בחירה יש, שלא קיימת במדינות דמוקרטיות, ולראות את השוני. גם בליכוד יש פריימריס ונבחרים, ואנו יודעים איך בסופו של דבר מגיעים לכנסת. אבל צריך לשנות את השיטה. אם השיטה אינה טובה, צריך לשנות אותה.
       
       צריך לזכור מה סמכות בית-המשפט העליון. הסמכות שלהם היא לקבוע הלכות, לקבוע אורח חיים ואת זכויות תושבי המדינה, מחילים אמות-מידה מוסריות שמקובלות ודאי עליהם, בניגוד לדעתם, לאמונתם ולהשקפת עולמם של רבים משכבות הציבור פה. יש כאן פגיעה קשה בשכבות רחבות של הציבור בכל מיני פסיקות כאלה ואחרות, ואותו ציבור חי בהרגשת קיפוח. מתגברת ההרגשה של הנהלים הנפסדים והנצחת הנהלים שהיו מקובלים מאז הקמת המדינה, וזה נעשה באצטלה חוקית בוודאי, כמו שאמר היושב-ראש - ועדה של שופטי בית-המשפט העליון ונשיא בית-המשפט העליון. 
       
       אדוני היושב-ראש, בארצות-הברית, למשל, אין דבר כזה שנשיא נבחר ליותר משמונה שנים. זה לא מלכותו בכול משלה. נבחר ארבע שנים ושוב עוד ארבע שנים.
       
היו"ר ראובן ריבלין:
       
       זה נאמר רק לגבי הקדוש-ברוך-הוא.
       
נסים זאב (ש"ס):
       
       אם אדוני אולי מכיר תוכנית של אבות ובנים, זה קיים כל מוצאי-שבת אצלנו, בחוגים שלנו, אז האבא יושב עם הבן. מה שקורה כאן, החוג הזה קיים בבית-המשפט העליון. האבות מביאים את הבנים, מביאים את המקורבים, ודבר כזה לא יכול להימשך. צריך לשים קץ.
       
קריאה:
       
       איפה זה "אצלנו"?
       
נסים זאב (ש"ס):
       
       במסגרת הקהילתית, הלימודית, יש תוכנית של אבות ובנים, שהאבות מלמדים את הבנים, מקדישים שעת לימוד, אבל לא נותנים להם את הג'וב שלהם, ואומרים להם: אנו עוד מעט עוזבים, אז אתה, בני, יורש אותי, ואתה, בני, שמע בקולי.

       אדוני היושב-ראש, בהצעת חוק זו הושקעה הרבה מחשבה כדי להביא ייצוג לאותן שכבות. אני רוצה להבין, מדוע שופט בית-המשפט העליון, למשל, בא לוועדת החוקה, מנסה לשכנע חברי ועדת כנסת שלא יוקם בית-משפט לחוקה? מה זה עניינו? יש כאן פגיעה קשה בדמוקרטיה או לא? הוא בא להשפיע.
       
       צריך לתת ייצוג לכל אותם אנשים שבחרו אותנו. אנו לא יכולים להתחרות עם אותם אנשים שלוקחים את הסמכויות ומשתמשים בדמוקרטיה וביכולת שלהם כדי להתוות דרך ואורח-חיים בלי שכל שכבות הציבור במדינת ישראל ירגישו שיש להן ייצוג והן מיוצגות על-ידי שופטי בית-המשפט העליון. 
       
       יש בחירה דמוקרטית בארצות-הברית. נסענו לארצות-הברית, לקנדה, אז מה למדנו מכל המסע הזה? בואו נאמץ לפחות את בחירת השופטים. רוצים להקים בית-משפט לחוקה, אתה רואה איזו התנגדות. יש התנגדות של בית-המשפט העליון. מישהו חשב למה? 
       
       ואני אומר לך, אדוני היושב-ראש, למה אני מתנגד לחוקה, כי מה שיקרה בסופו של דבר, הסמכויות יהיו והפרשנויות החוקיות יהיו אך ורק בידי נשיא בית-המשפט העליון. זה מה שקורה היום, אך זה יקרה ביתר שאת לאחר שתהיה חוקה למדינת ישראל, שממנה לא נוכל לסגת.
       
       ולכן, מה אני מציע - אני בטוח שכבוד השרים יסכימו אתי, ואתה, אדוני היושב-ראש, אני מבקש ממך לא לדבר בשם הממשלה. אתה צריך לייצג את הכנסת, אתה צריך להגן עלי קודם כול ולעזור לי לשכנע את הממשלה.
       
היו"ר ראובן ריבלין:
       
       קודם כול, אנו צריכים להגן על עמנו ועל מדינתנו ועל ארצנו, זה תפקיד כולנו. במקורות כתוב הרבה פעמים: המלך המשפט. באין מליץ יושר מול מגיד פשע, כך נאמר. כלומר המשפט הוא הדבר החשוב ביותר.
       
נסים זאב (ש"ס):
       
       ברור. ולכן, אדוני היושב-ראש, אני מציע ששופטי בית-המשפט העליון ימונו על-ידי נשיא המדינה, לאור המלצות הוועדה לבחירת שופטי בית-משפט העליון, והוועדה לבחירת שופטי בית-המשפט העליון תהיה ועדה של 13 חברים. צ'יטה, זה צריך לעניין אותך.
       
       כשאתה באת ואמרת: בית-משפט לחוקה, אז אני אומר לך שזה כעין בית-משפט לחוקה. אבל לגבי בחירת נשיא בית-המשפט העליון ושופטי בית-המשפט העליון, שני הרבנים הראשיים לישראל יהיו חלק מהוועדה הזאת או שני דיינים, שהם דיינים בבית-הדין העליון. כמובן, שני שופטים של בית-המשפט העליון ובנוסף נשיא בית-המשפט העליון. שלושה שרי ממשלה, אשר ייקבעו על-ידי ראש הממשלה, ואחד מהם יהיה שר המשפטים, ואני רוצה לומר לכם, שאת הצעת החוק הזאת הנחתי בכנסת כששר המשפטים היה דווקא טומי לפיד. בכל זאת, אני מסכים שהוא יהיה הנשיא של אותה ועדה, של השרים, והוא יהיה הנבחר. אנחנו לא באים לומר פה שזה שייך למפלגה או לדרך מסוימת. שלושה חברי הכנסת שייבחרו על-ידי הכנסת בהחלטה רגילה, ובנוסף, שני נציגים של לשכת עורכי-הדין שייבחרו על-ידי המועצה הארצית של הלשכה. דיקן של אחד מבתי-הספר למשפטים, ששר המשפטים המליץ למנותו כחבר בוועדה. בנוסף, יהיה ראש הוועדה שר המשפטים והוא יזמן את הוועדה כאשר תימסר לו הודעה על-ידי מנהל בית-המשפט בדבר הצורך באיוש משרות של שופטים בבית-המשפט העליון. 
       
       החלטות הוועדה יתקבלו ברוב דעות הנוכחים והמשתתפים בדיוניה. כהונת חברים בוועדה תהיה על בסיס אד-הוק, ומינוים של חברים בוועדה ייעשה על-פי חוק כל אימת שיידרש זימונה של הוועדה. אני לא טוען שוועדה שתיבחר תישאר forever. לא. כל פעם שיש מינויים, אם יש צורך בכל שנה - אז כל שנה אפשר להחליף את החברים. הכנסת יכולה לקבל החלטה שבשנה הבאה, אם יש מינויים חדשים, יהיו בוועדה שבוחרת מתוך חברי הכנסת שלושה חברים אחרים.
       
       לכן, אדוני היושב-ראש, מכיוון שזמני תם, אני מקווה ששכנעתי לפחות את שרת המשפטים, שתהיה מליצת יושר בפני חברי הכנסת ובפני הממשלה לקבל את הצעתי זו.

היו"ר ראובן ריבלין:
       
       אני מאוד מודה לחבר הכנסת נסים זאב על הצעתו. האם גברתי רוצה להשיב על שתי ההצעות יחד או על כל אחת בנפרד? שרת המשפטים תשיב על הצעת חבר הכנסת נסים זאב בעניין הרכב הוועדה לבחירת שופטים.

שרת המשפטים ציפי לבני:
       
       אדוני היושב-ראש, כנסת נכבדה, הצעת החוק מבקשת לשנות את הרכב הוועדה לבחירת שופטים בבואה לבחור שופטים של בית-המשפט העליון. לפי ההצעה, ייתוספו להרכב הוועדה שני הרבנים הראשיים, שר נוסף, חבר כנסת נוסף ודיקן פקולטה למשפטים - - -

חיים אורון (יחד):
       
       והמופתי של ירושלים.

שרת המשפטים ציפי לבני:
       
       לא, העניין של הרבנים הראשיים שומר את האיזון בין ספרדים לאשכנזים, אבל אפשר גם את נשיא בית-הדין השרעי לערעורים.

היו"ר ראובן ריבלין:
       
       יש אלמנט חשוב נוסף, שכל פעם בחירתם תהיה אד-הוק, כי אפשר כל פעם בהתאם למועמדים להחליף את חברי הוועדה.

שרת המשפטים ציפי לבני:
       
       הממשלה מתנגדת להצעת החוק. 
       
       יש כאן טיעון שהוא טכני, כי מדובר בתיקון של חוק-יסוד, ולכן כל מרכיבי הקואליציה מחויבים. אבל לגופו של עניין, אינני חושבת שהתיקון ראוי, ומכל הסיבות האלה אני בעד לדחות את הצעת החוק. הצעת החוק לא מאזנת, לא יוצרת הרכב ראוי יותר. היא מכניסה אולי את מי שחבר הכנסת זאב יש לו עניין להכניס לוועדה, אבל היא בוודאי איננה הצעה ראויה. ולכן, הממשלה מתנגדת.

היו"ר ראובן ריבלין:
       
       בבקשה, חבר הכנסת זאב, אתה יכול להשיב. זכותך המלאה, חבר הכנסת זאב.

נסים זאב (ש"ס):
       
       גברתי השרה, מי בוחר את הרבנים הראשיים לישראל? חברי כנסת? שרים? שר המשפטים? פוליטיקאים? חברי מועצה? מה להם ולרבנים הראשיים לישראל? למה זה לא יכול להיות אותו דבר כאשר מדובר בבחירה של שופטים לבית-המשפט העליון?

רשף חן (שינוי):
       
- - -

נסים זאב (ש"ס):
       
       מה אתה מבין ברבנים הראשיים לישראל? כשאתה תהיה ממונה מטעם הכנסת לבחור את הרבנים הראשיים לישראל - למה אתה כחבר כנסת לא יכול לבחור? אז אני אומר שצריכים להשתמש באותו מטבע. 
       
       למה פה כאילו יש - סליחה, גברתי השרה, אני מוחה על כך שאת אומרת שיש אנשים שאני רוצה להכניס. אני לא מדבר פה על אדם כזה או אחר. אנחנו מדברים על שיטה קלוקלת של 50 שנה, ששופט מביא שופט וחבר מביא חבר וצריכים להביא הצעה, סוף-סוף, במדינה דמוקרטית שצריכה להיות באמת דמוקרטית ולא דמוקרטית חלקית, איפה שרק נראה לה, שופטי בית-המשפט העליון חייבים להיבחר גם על-ידי נציגי ציבור, והרבנים הראשיים או חברי בית-הדין הגבוה, יש להם הרבה מה לומר לגבי איזה שופט יהיה שופט בבית-המשפט העליון, כי שופטי בית-המשפט העליון מתערבים בכל הסוגיות הדתיות, החברתיות, שקשורות גם לדת ישראל. 
       
       הרי שופט בית-משפט החליט שיום שבת מתחיל ב-12 בלילה. אז מה לעשות? אין לו שום מושג. אבל אם השופט הזה היה נבחר גם על-ידי רבנים, לפחות היה לו מושג ששבת מתחילה משקיעת החמה של יום שישי. אבל גם את הדבר המינימלי הזה הוא לא יודע. אם אין לו מושג וידע - משהו דפוק במערכת, והגיע הזמן שנתקן את המערכת. 
       
       אני מבקש מחברי הכנסת להצביע אתי בעניין הזה. אולי נביא סוף-סוף דמוקרטיה אמיתית בנושא של בחירת שופטים.

היו"ר ראובן ריבלין:
       
       חבר הכנסת זאב, רציתי להעיר את תשומת לבך, שאמרת בלהט דבריך: מה לאנשים בבחירת הרבנים הראשיים? כל אזרח בישראל, יהודי, על-פי חוק, בין שהוא שומר תרי"ג מצוות ובין שהוא שומר פחות מתרי"ג מצוות, זקוק לשירותה של הרבנות, והרבנים הראשיים הם רבניהם של כל היהודים בעדת ישראל, במדינת ישראל. 
       
נסים זאב (ש"ס):
       
       לא אמרתי את זה על דרך השלילה, אלא על דרך החיוב.

היו"ר ראובן ריבלין:
       
       אני שמח שכיוונתי לדעתך. כי הם פירשו אותך על דרך השלילה.

נסים זאב (ש"ס):
       
       אני בעד זה שהבוחרים יהיו מכלל האוכלוסייה, ולא יאמרו שרק רבנים או אלה שיושבים בבתי-דין, אלה בלבד יבחרו את הרבנים הראשיים לישראל.

היו"ר ראובן ריבלין:
       
       כשהרב עובדיה היה הראשון לציון הוא ייצג אותי בדיוק כמו שהוא ייצג אותך.

נסים זאב (ש"ס):
       
       בסדר, אז היא הנותנת. לכן, אני רוצה שנשיא בית-המשפט העליון, עם כל הכבוד, ייצג אותי, ואני ארגיש שהוא מייצג אותי באותה מידה כפי שהרב עובדיה יוסף ייצג אותך בזמנו. תודה רבה.
       
היו"ר ראובן ריבלין:
       
       אני חושב שנשיא בית-המשפט העליון חושב שהוא מייצג אותך.

	רבותי חברי הכנסת, אנחנו עוברים להצבעה על חוק-יסוד: השפיטה (תיקון – הוועדה לבחירת שופטי בית-המשפט העליון). דרך אגב, הצעתו היא רק לגבי בחירת שופטי בית-המשפט העליון, שכן היום עדיין יש איזו לקונה בחוק בעניין בחירת נשיא בית-המשפט העליון, והכנסת עדיין לא אמרה את דברה - מימים ימימה. שרת המשפטים, אני מציע לך לבדוק עניין זה.

שרת המשפטים ציפי לבני:
       
       - - -

היו"ר ראובן ריבלין:
       
       הכנסת יכולה, מה זה לא שאלו אותה? הכנסת שואלת בעצמה.
       
       רבותי חברי הכנסת, אנחנו עוברים להצבעה על הצעת החוק של חבר הכנסת נסים זאב. מי בעד, מי נגד, מי נמנע? נא להצביע.

הצבעה מס' 5

בעד ההצעה להעביר את הצעת החוק לדיון מוקדם בוועדה - 12
בעד ההצעה להסיר מסדר-היום את הצעת החוק – 48
נמנעים - 1
ההצעה להסיר מסדר-היום את הצעת חוק-יסוד: השפיטה (תיקון – הוועדה לבחירת שופטי בית-המשפט העליון) נתקבלה.
       
היו"ר ראובן ריבלין:
       
       12 בעד, 48 נגד, נמנע אחד. אני קובע כי הצעתו של חבר הכנסת נסים זאב לא נתקבלה.
       
       
הצעת חוק בתי-המשפט [נוסח משולב] (תיקון - תקופת צינון), התשס"ג-2003
 [הצעת חוק פ/817; נספחות.]
(הצעת קבוצת חברי הכנסת)

היו"ר ראובן ריבלין:
       
       אני מזמין את חבר הכנסת יצחק כהן לעלות ולהציג את הצעת חוק בתי-המשפט [נוסח משולב] (תיקון – תקופת צינון), התשס"ג-2003. בבקשה. 
       
       חבר הכנסת בר-און, בחוק בתי-המשפט, נדמה לי, נאמר שהכנסת תקבע כיצד ייבחר נשיא בית-המשפט העליון, בהתאם לסעיף 4, ומה יהיו הדרכים, ועד היום, מאז חקיקת החוק, הכנסת לא נתנה דעתה על כך שהיא לא מילאה את חובתה בהתאם למצוותה שלה. 
       
רוני בר-און (הליכוד):
       
       סביר להניח שהיא לא תאשר. 
       
היו"ר ראובן ריבלין:
       
       אני רק מבהיר ומאיר, לא אומר למהות העניין. בבקשה, חבר הכנסת כהן. 
       
יצחק כהן (ש"ס):
       
       כבוד היושב-ראש, חברי חברי הכנסת, הצעת החוק באה לדון בתקופת הצינון של בעלי תפקידים, שבאורח טבעי, בפרובינציה שאנחנו חיים בה, כאילו באופן אוטומטי מתקדמים לאותם תפקידים, ללא תקופות צינון. אומנם לאחרונה קבעה ועדת החוקה תקופת צינון של שנה וחצי, אבל אנחנו חושבים שכדי לשמור באופן הדוק על הפרדת רשויות, וכדי שהשיקולים יהיו שיקולים ענייניים, יש להאריך את תקופת הצינון. 
       
       הצעת החוק אומרת, שלא ימונה היועץ המשפטי לממשלה או פרקליט המדינה לשופט בית-המשפט העליון, אלא אם כן עברה תקופה של חמש שנים מיום סיום כהונתם. 
       
       אני חושב שהצעת החוק היא ראויה, וכדאי שתאומץ על-ידי הכנסת, כך שידעו בעלי תפקידים שהולכים למשרות הרמות האלה של יועץ משפטי לממשלה או פרקליט המדינה, שפסגת המטרה היא קיום התפקיד שלהם ללא נגיעות; שידעו שלמעשה, כדי להתמנות לבית-המשפט העליון, הם יצטרכו לעבור תקופת צינון די ארוכה. 
       
       לגבי הסוגיה הקודמת שדנו בה, ואדוני נגע בה, בחירת נשיא בית-המשפט העליון - מה שמקובל עד היום הוא, שהסניור באופן אוטומטי יתמנה לנשיא. בעבר הגשנו הצעת חוק שהדבר הזה ישונה. אני חושב שלאחר 57 שנים הגיע הזמן שהמערכות האלה יהיו מערכות נפרדות, שמקפידות על הפרדת רשויות. התערובת הזאת – או כפי שהגדירו פה כמה אנשים ברמז, האוליגרכיה הזאת – רק מזיקה. אחרי מחצית מאה מאז קום מדינת ישראל, אני חושב שהגיע הזמן לשנות את הדברים. תודה רבה. 
       
היו"ר ראובן ריבלין:
       
       ובכן, שרת המשפטים תשיב. 
       
       מה עם ההצבעה על החוק של זנדברג?
       
שרת המשפטים ציפי לבני:
       
       נדחתה. הצבעה בשבוע הבא. 
       
היו"ר ראובן ריבלין:
       
       תודה רבה. הצעתו של חבר הכנסת זנדברג לא תוצבע היום, בהסכמת הממשלה וחבר הכנסת זנדברג. בבקשה. 
       
שרת המשפטים ציפי לבני:
       
       חבר הכנסת כהן מבקש לקבוע תקופת צינון של חמש שנים ליועץ המשפטי לממשלה ולפרקליט המדינה, בין כהונה בתפקידם לבין מינוי לשפיטה בבית-המשפט העליון. ודאי שתקופת צינון היא דבר ראוי לעניין הזה, אלא שהממשלה מתנגדת להצעת החוק הזאת. 
       
       אמרתי שוודאי שתקופת צינון היא דבר ראוי, וזה לא היה ברור עד השנה שעברה. באוגוסט 2004 התקבל תיקון לחוק שקבע תקופת צינון של 18 חודשים, שהיא תקופה ארוכה מכל המקובל שאנחנו מכירים בכל תקופות צינון שהן, לרבות תקופת הצינון שנקבעה לאנשי צבא שמגיעים לכנסת, ועוד כהנה וכהנה. 
       
היו"ר ראובן ריבלין:
       
       שנה זה המקסימום. 
       
שרת המשפטים ציפי לבני:
       
       גם התקופה הזאת נקבעה תוך כדי הדיונים בכנסת, והתקופה שהוצעה בהתחלה היתה אפילו קצרה יותר. לכן התקופה שמציע חבר הכנסת כהן הופכת את זה ללא מידתי. מהסיבות האלה הממשלה מתנגדת. 
       
היו"ר ראובן ריבלין:
       
       הכמות כאן הופכת למהות. אדוני חבר הכנסת כהן רוצה להצביע או רוצה להשיב?
       
יצחק כהן (ש"ס):
       
       גברתי, מה שהונח ביסוד הצעת החוק הוא, שבעלי תפקידים בכירים, למעשה בכירים מאוד, כמו התפקידים האלה, יבינו שזאת פסגת המאוויים שלהם. הם יכולים אחרי חמש שנים, כן, אבל תוך כדי מילוי התפקיד שלהם ידעו, שבחירה לבית-המשפט העליון היא לא דבר שבא בחשבון כרגע. אם תקופת הצינון היא שנה וחצי, אני מבקש לא להצביע. 
       
היו"ר ראובן ריבלין:
       
       אתה מבקש לא להצביע. זאת אומרת, אדוני חוזר בו מהצעת החוק. 
       
יצחק כהן (ש"ס):
       
       אכן כן. 
       
היו"ר ראובן ריבלין:
       
       חשבתי שאדוני מבקש שהשנה וחצי תהיה רטרואקטיבית, וזה בלתי אפשרי. 
       
יצחק כהן (ש"ס):
       
       ממש לא. 
       
היו"ר ראובן ריבלין:
       
       תודה רבה. 
       
       
דברי ברכה של יושב-ראש הכנסת למשלחת חברי הסנאט של צרפת

היו"ר ראובן ריבלין:
       
       
       רבותי השרים, חברות וחברי הכנסת, ביציע האורחים נמצאים ידידים מצרפת,  משלחת חברי סנאט המבקרים בארץ. 
       
       אורחים יקרים, ברוכים הבאים לכנסת ישראל. ישראל רואה חשיבות רבה בדיאלוג שתקיימו אצלנו במהלך ביקורכם, ואני מאמין שנוכל לשפר את היחסים בינינו ולהדקם, כיוון שמדובר כאן באינטרס משותף. כל זאת למרות חילוקי הדעות המדיניים המתעוררים מפעם לפעם. 
       
       מכובדי, חברי הסנאט הצרפתי, אני מברך על פעילותה התקיפה של ממשלת צרפת ועל עמדתה הבלתי-מתפשרת ויציאתה למאבק נחוש נגד האנטישמיות והגזענות וגילוייה בצרפת, שהתגברותן הן מקור לדאגה לכולנו. אני קורא להמשיך בפעילות חקיקה כנגד אנטישמיות, גזענות ושנאה, ולשים דגש בחינוך הדור הצעיר. 
       
       אורחינו היקרים מצרפת, אני משוכנע כי ביקורכם יתרום לשינוי חיובי באקלים המדיני, ואני מאחל לכם ביקור פורה ומוצלח. 
       
       Welcome to Israel, welcome to Jerusalem, welcome to the Knesset, the shrine of Israeli democracy. Thank you.
       
       רבותי, אפשר למחוא כפיים לחברים הטובים. 
       
       (מחיאות כפיים)
       

הצעת חוק המרשם הפלילי ותקנת השבים (תיקון - 
סמכות בית-דין צבאי ברישום פלילי), התשס"ג-2003
 [הצעת חוק פ/316; נספחות.]
(הצעת קבוצת חברי הכנסת)
       
היו"ר ראובן ריבלין:
       
       אנחנו ממשיכים בסדר-היום ועוברים להצעת חוק המרשם הפלילי ותקנת השבים (תיקון – סמכות בית-דין צבאי ברישום פלילי), התשס"ג-2003, של חבר הכנסת אורי אריאל. בבקשה, הנמקה מהמקום. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק באה להסדיר מצב בלתי נסבל, שלפיו חיילים אשר מסכנים את חייהם בעבור כולנו מופלים לרעה לעומת אזרחים שעברו אותה עבירה. בפועל החיילים מוכתמים לעתים ברישום פלילי למשך 17 שנה, גם על עבירות קלות יחסית, למשל עריכת מטווח פרטי. הדבר הזה מביא למצב שהם לא יוכלו לעסוק באזרחות, לאחר שחרורם, במגוון מקצועות, אבטחה למשל, ואפילו לא יוכלו לשמש עוזרים פרלמנטריים פה בכנסת. 
       
       אשר על כן, מוצע ליתן לבית-הדין הצבאי שיקול דעת לקבוע אם הרשעה מסוימת גוררת רישום פלילי או לא, בדומה לסמכות המוקנית כיום לבתי-המשפט האזרחיים, וכך תהיה השוואה ויהיה צדק. 
       
       אני מבקש מחברי הכנסת לאשר את ההצעה החשובה הזאת, שכן כולנו משרתים בצה"ל ולכולנו יש שם בנים ובנות. תודה. 
       
היו"ר יולי-יואל אדלשטיין:
       
       תודה לחבר הכנסת אורי אריאל. גברתי שרת המשפטים, בבקשה. 
       
שרת המשפטים ציפי לבני:
       
       אדוני היושב-ראש, חברי הכנסת, חבר הכנסת אריאל מבקש להקל על חיילים שהורשעו בביצוע עבירות בתקופת שירותם הצבאי, על-ידי מתן שיקול דעת לבית-הדין הצבאי להורות על אי-רישום הרשעתם במרשם הפלילי.
       
       אכן, בתי-הדין הצבאיים אינם מוסמכים להטיל על חייל סוגי עונשים כגון צו מבחן או צו שירות לתועלת הציבור, שביחס אליהם תוצאות הרישום מצומצמות, לעומת הרשעה וענישה בקנס או במאסר. 
       
       גם אנחנו חושבים שיש מקום לאמץ גישה מקלה לגבי חיילים במקרים מסוימים, על מנת לצמצם את ההבדלים בין מערכת השיפוט הצבאית לאזרחית ולמזער את הפגיעה בסיכויי ההשתלבות של אותם חיילים בשוק העבודה עם שחרורם. 
       
       עם זאת, הצעת החוק שלפנינו אינה קובעת אמות-מידה אובייקטיביות, כפי שקבוע בחוק המרשם הפלילי על תקנותיו. 
       
       משרד המשפטים ומשרד הביטחון מגבשים הצעת חוק, ולפיה ייקבעו שלוש רמות של רישום פלילי לגבי חיילים: אי-רישום, רישום מסויג ורישום פלילי מלא, ולבית-הדין יינתן שיקול דעת מוגבל במסגרת שתי הרמות הראשונות. 
       
       מכיוון שחבר הכנסת אריאל הסכים להמתין, לאחר הקריאה הטרומית, להצעה הממשלתית ולהצטרף אליה, אנו תומכים בהצעת החוק בקריאה הטרומית. אני רק רוצה לוודא, שחבר הכנסת אריאל אכן הסכים לתנאי הזה. 
       
אורי אריאל (האיחוד הלאומי - ישראל ביתנו):
       
       כן. 
       
שרת המשפטים ציפי לבני:
       
       תודה. 
       
היו"ר יולי-יואל אדלשטיין:
       
       אני מודה לשרת המשפטים. חבר הכנסת אריאל מקבל את ההתניה של משרד המשפטים, ולכן אנחנו יכולים לעבור להצבעה, בהסכמת הממשלה, על הצעת חוק המרשם הפלילי ותקנת השבים (תיקון – סמכות בית-דין צבאי ברישום פלילי), התשס"ג-2003. 
       
       מי בעד? מי נגד? נא להצביע. 
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה – 31
נגד - אין
נמנעים – 2
ההצעה להעביר את הצעת חוק המרשם הפלילי ותקנת השבים (תיקון – סמכות בית-דין צבאי ברישום פלילי), התשס"ג-2003, לדיון מוקדם בוועדת החוקה, חוק ומשפט נתקבלה. 
       

היו"ר יולי-יואל אדלשטיין:
       
       חברי הכנסת, 31 בעד, אין מתנגדים, שניים נמנעו. אני קובע כי הצעת חוק המרשם הפלילי ותקנת השבים (תיקון – סמכות בית-דין צבאי ברישום פלילי), התשס"ג-2003, עברה בקריאה טרומית. חבר הכנסת אריאל, באיזו ועדה תידון הצעה החוק?
       
אורי אריאל (האיחוד הלאומי - ישראל ביתנו):
       
       בוועדת החוקה. 
       
היו"ר יולי-יואל אדלשטיין:
       
       הצעת החוק תידון בוועדת החוקה, חוק ומשפט של הכנסת. 

       
מסמכים שהונחו על שולחן הכנסת

היו"ר יולי-יואל אדלשטיין:
       
       הודעה למזכיר הכנסת, בבקשה. 
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת – 
       
       לקריאה ראשונה, מטעם חברי הכנסת: הצעת חוק לתיקון פקודת התעבורה (מס' 69) (סייג למתן רשיון נהיגה לאדם שהורשע בעבירת סמים מסוכנים), התשס"ה-2005. 
       
       החלטת ועדת הכנסת בדבר אישור שינויים בהרכב הסיעתי של הכנסת, לפי חוק הכנסת, התשנ"ד-1994, מיום ט' באייר התשס"ה, 18 במאי 2005. תודה רבה. 
       
היו"ר יולי-יואל אדלשטיין:
       
       תודה למזכיר הכנסת.

       
הצעת חוק סדר הדין הפלילי [נוסח משולב] 
(תיקון - הגנה מן הצדק), התשס"ה-2004 
 [הצעת חוק פ/3029; נספחות.]
(הצעת קבוצת חברי הכנסת)


היו"ר יולי-יואל אדלשטיין:
       
       הצעת החוק הבאה היא הצעת חוק סדר הדין הפלילי [נוסח משולב] (תיקון – הגנה מן הצדק), התשס"ה-2004, של חברי הכנסת גדעון סער ומשה כחלון. ינמק את ההצעה מן המקום חבר הכנסת סער, בבקשה. 
       
גדעון סער (הליכוד):
       
       אדוני היושב-ראש, כנסת נכבדה, הצעת החוק שהגשנו, חברי חבר הכנסת משה כחלון ואני, עוסקת בדוקטרינה של הגנה מן הצדק, דוקטרינה אשר פותחה בפסיקה בעשור האחרון, מאז פסק-דין הבנקאים, ומציעה להעלות אותה מדרגה ולעגן אותה בחוק. 
       
       במה דברים אמורים? במקרים אשר בהם הצדק וההגינות המשפטית לנוכח התעמרות בנאשם או לנוכח נסיבות אשר מצדיקות זאת מאפשרים לבית-המשפט לקחת לידיו פריווילגיה אשר ברגיל היא בידי התביעה הכללית, ולבטל את כתב-האישום. 
       
       על-פי הצעת משרד המשפטים, העברתי את ההצעה לעיונה של הוועדה לתיקון חוק סדר הדין הפלילי, בראשות כבוד השופטת מרים נאור, אשר גיבשה עמדה שלפיה אכן ראוי לעגן את ההצעה בחקיקה. הגענו לנוסח שהוא מוסכם, אם כי אני חייב להגיד שיש שתי חלופות לנוסח, חלופה מרחיבה וחלופה מצמצמת, ואני כמובן איאבק בוועדת החוקה ובהליכי החקיקה שתתקבל החלופה המרחיבה לעניין סמכותו של בית-המשפט לבטל את כתבי-האישום במקרים האלה. תודה. 
       
היו"ר יולי-יואל אדלשטיין:
       
       תודה לחבר הכנסת גדעון סער. גברתי שרת המשפטים תשיב. 
       
שרת המשפטים ציפי לבני:
       
       אדוני היושב-ראש, חברי הכנסת, אכן, מדובר בתיקון חשוב, ואני שמחה שגם מבחינת משרד המשפטים אנחנו יכולים היום לתמוך בהצעת חוק. אכן, כפי שציין חבר הכנסת המציע, הוועדה בראשות השופטת נאור הגיעה לשתי חלופות. הסיכום הוא להעביר את שתי החלופות לוועדת החוקה, ובמהלך הדיון שיתקיים בוועדה, תיבחר אחת מהן. באותה מסגרת שבה המציע הביע את הסכמתו להצטרף לנוסח ולהעביר את שני הנוסחים כפי שסוכמו בוועדה, כך גם סוכם שהתיקון באחד הסעיפים, תיקון סעיף 150 לחוק סדר הדין הפלילי, לא ייכלל במסגרת הזאת, וגם זה על דעת המציע. 
       
גדעון סער (הליכוד):
       
       למה?
       
שרת המשפטים ציפי לבני:
       
       כי זה מייתר את זה בעצם. לכן אני חושבת, שתהליך החקיקה הזה הוא תהליך חשוב והוא עוסק בזכויות היסוד של האזרח בישראל ובהתנהלות של המערכת המשפטית כלפיו, במחויבויות שלה כלפיו. אני חושבת שזו עוד אחת מאבני היסוד של הדמוקרטיה. לכן, בתנאים האלה, אנחנו תומכים. 
       
היו"ר יולי-יואל אדלשטיין:
       
       אני מבין שהתנאים מקובלים על המציעים. אני מודה מאוד לשרת המשפטים, חברת הכנסת לבני.
       
        אנחנו נעבור להצבעה על הצעת חוק סדר הדין הפלילי [נוסח משולב] (תיקון – הגנה מן הצדק), התשס"ה-2004, של חברי הכנסת גדעון סער ומשה כחלון. נא להצביע. 
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה – 28
נגד – אין
נמנעים – אין
ההצעה להעביר את הצעת חוק סדר הדין הפלילי [נוסח משולב] (תיקון – הגנה מן הצדק), התשס"ה-2004, לדיון מוקדם בוועדת החוקה, חוק ומשפט נתקבלה. 
       
היו"ר יולי-יואל אדלשטיין:
       
       בעד - 28, אין מתנגדים או נמנעים. אני קובע כי הצעת החוק אושרה בקריאה טרומית, והיא תועבר להכנה לקריאה ראשונה במסגרת ועדת החוקה, חוק ומשפט של הכנסת. 
       
       
הצעת חוק תקופת כהונת ראש המטה הכללי, התשס"ה-2005
[הצעת חוק פ/3346; נספחות.]
(הצעת חברת הכנסת ענבל גבריאלי)

היו"ר יולי-יואל אדלשטיין:
       
       יש לנו כאן שלוש הצעות חוק: הצעת חוק מובילה של חברת הכנסת ענבל גבריאלי ושתי הצעות שסמוכות אליה באותו נושא. הצעת חוק תקופת כהונת ראש המטה הכללי, התשס"ה-2005 - הראשונה, כאמור - חברת הכנסת ענבל גבריאלי, מן המקום, בבקשה. 
       
ענבל גבריאלי (הליכוד):
       
       אדוני היושב-ראש, חברי הכנסת, הצעת החוק הזאת באה לעשות מעט סדר, לאו דווקא בגלל אפשרות לאיזו מבוכה ציבורית, כמו שנוכחנו בה לא מכבר, אלא משום שהתפקיד של ראש המטה הכללי הוא תפקיד מספיק חשוב, מספיק מכובד, מכובד מכדי שנוכל לפעול לגביו רק במסגרת של הנורמה. לכן מן הראוי לעגן את הדברים בכתובים. 
       
       הצעת החוק הזאת קובעת כלל ושני חריגים. הכלל קובע שתקופת כהונת הרמטכ"ל תהא ארבע שנים. החריג האחד הוא, שבסמכות הממשלה להאריך את התקופה הזאת לתקופה נוספת, שלא תעלה על 12 חודשים נוספים. החריג השני הוא סמכות הממשלה להפסיק את כהונת הרמטכ"ל בכל נקודה שהיא. תודה. 
       
היו"ר יולי-יואל אדלשטיין:
       
       אני מודה מאוד לחברת הכנסת ענבל גבריאלי. 

הצעת חוק משך כהונת ראש המטה הכללי, התשס"ה-2005
[הצעת חוק פ/3460; נספחות.]
(הצעת קבוצת חברי הכנסת)
       
היו"ר יולי-יואל אדלשטיין:
       
       הצעת חוק משך כהונת ראש המטה הכללי, התשס"ה-2005 - חבר הכנסת אהוד רצאבי, מן המקום, בבקשה. 
       
אהוד רצאבי (שינוי):
       
       אדוני היושב-ראש, חברים נכבדים, בעוד עשרה ימים יפשוט הרמטכ"ל, רב-אלוף משה בוגי יעלון, את מדיו ויסיים כ-37 שנות שירות קשות ומפוארות. אין מחלוקת שסיום כהונתו מלווה בצלילים צורמים ביותר. התחושה בציבור היא כי מדובר בהדחה, אף שלאחר בדיקה מתברר שלא היתה כל סטייה מחוקים או מנהלים. הרמטכ"ל יעלון כבר רמז על כך בכמה הזדמנויות. 
       
       בעקבות הסערה הציבורית שפרצה סביב סיום הכהונה של יעלון, ובמיוחד הדרך הבוטה שבה נמסרה לו ההודעה על כך, הופתעתי לגלות כי משך כהונת ראש המטה הכללי אינו קבוע בחוק, וזאת בניגוד לבעלי תפקידים בכירים אחרים בשירות הציבורי. מצב זה אינו תקין, ולכן מצאתי לנכון, יחד עם חברים נוספים מסיעתי, לקבוע את משך כהונתו בחוק, על מנת למנוע מצב ששיקולים לא ענייניים יקבעו את משך הכהונה. 
       
       בהצעת החוק המונחת לפניכם אני מציע שכהונת הרמטכ"ל תימשך ארבע שנים. לדעתי, זהו פרק זמן מספק על מנת שראש המטה הכללי יוכל להביא לידי ביטוי את מדיניותו, את תפיסת עולמו הצבאית והערכית. עם זאת, על מנת לאפשר הדחה במקרים חריגים, אני מציע להביא החלטה כזאת בפני מליאת הממשלה. בדרך זו אנו מאפשרים לשר הביטחון גמישות בהחלפת הרמטכ"ל בטרם חלפו ארבע שנים, אך מתנים זאת בשיקול דעת נוסף של כל שרי הממשלה, ובכך נצמצם למינימום את האפשרות שהרמטכ"ל יוחלף משיקולים פוליטיים או משיקולים לא ענייניים אחרים. תודה רבה. 
       
היו"ר יולי-יואל אדלשטיין:
       
       אני מודה מאוד לחבר הכנסת אהוד רצאבי. 
       

הצעת חוק תקופת כהונת ראש המטה הכללי, התשס"ה-2005
[הצעת חוק פ/3442; נספחות.]
(הצעת קבוצת חברי הכנסת)
       
היו"ר יולי-יואל אדלשטיין:
       
       חבר הכנסת יובל שטייניץ יציג הצעת חוק תקופת כהונת ראש המטה הכללי, התשס"ה-2005, שלו  ושל קבוצת חברי הכנסת. בבקשה.
       
יובל שטייניץ (הליכוד):
       
       אדוני היושב-ראש, חברי הכנסת, הצעת חוק באותו נושא. זאת לא הצעת חוק של ועדת החוץ והביטחון, אבל זאת הצעת חוק שחתומים עליה כעשרה, מרבית חברי ועדת החוץ והביטחון. ההצעה קובעת שתקופת כהונתו של הרמטכ"ל תהיה ארבע שנים מיום מינויו, והממשלה רשאית להאריך את כהונת ראש המטה הכללי לתקופה נוספת, שלא תעלה על שנה אחת, וזאת גם באישור של ועדת החוץ והביטחון של הכנסת. 
       
       אדוני היושב-ראש, בהצעת החוק שלנו חשבנו שממילא ברור וטריוויאלי שהממשלה יכולה גם להפסיק את כהונת הרמטכ"ל בכל עת, כמו את הכהונה של בעלי תפקידים אחרים שכפופים לממשלה. אבל, אם הדבר הזה - כמו שהיה בהצעות החוק הקודמות - דורש שינוי בהצעת החוק, אז הדבר הזה יובהר. מבחינה דמוקרטית, לא יעלה על הדעת שתפקיד הרמטכ"ל יהיה חסין, ורמטכ"ל במדינה דמוקרטית יוכל להמשיך לכהן גם אם ראש הממשלה והממשלה החליטו אחרת. 
       
קריאה:
       
       במדינה יהודית.
       
יובל שטייניץ (הליכוד):
       
       לא, זה קשור דווקא לדמוקרטית. גם במדינה דמוקרטית שהיא לא יהודית כך נהוג, כך מקובל. 
       
       הצעת החוק קובעת בפעם הראשונה מתכונת ברורה לכהונת הרמטכ"ל, כפי שנעשה בחוק השב"כ, כאשר תקופת כהונתו של ראש השב"כ, ראש מערכת ביטחונית חשובה אחרת, נקצבה לחמש שנים. אני אישית סברתי שצריך לשקול גם חמש שנים לכהונת הרמטכ"ל, אבל התפשרנו בסוף על ארבע, עם אופציה להארכה בשנה. 
       
       אני רוצה לציין את ההבדל, שבעיני הוא הבדל חשוב, שבמקרה של הארכה, כלומר של חריגה מהנורמה, זה מחייב גם את אישור מליאת הממשלה, אבל גם את אישור ועדת החוץ והביטחון של הכנסת. אני חושב שכך ראוי במקרה של הארכה, חשוב שגם הכנסת תאשר את הדברים, שזה יבוא גם לבקרת הכנסת. 
       
       אני מקווה שהצעת החוק תעבור במהירות. תודה.
       
היו"ר יולי-יואל אדלשטיין:
       
       תודה רבה. כבר רציתי להעיר לחבר הכנסת שטייניץ, שגם הנמקה מהמקום קצובה בזמן, בדיוק כמו שאתם מציעים לעשות עם כהונת הרמטכ"ל. 
       

הצעת חוק תקופת כהונת ראש המטה הכללי, התשס"ה-2005
[הצעת חוק פ/3301; נספחות.]
(הצעת קבוצת חברי הכנסת)
       
היו"ר יולי-יואל אדלשטיין:
       
       חבר הכנסת יורי שטרן יציג הצעת חוק זהה, שמספרה פ/3301, ובטעות לא מופיעה בסדר-היום, בנושא תקופת כהונת הרמטכ"ל, ולאחר מכן סגן שר הביטחון, חבר הכנסת זאב בוים, ישיב לכל המציעים. ההצבעות יתקיימו בנפרד.
       
יורי שטרן (האיחוד הלאומי - ישראל ביתנו):
       
       תודה. 
       
       כבוד היושב-ראש, חברי הכנסת, היוזמה הזאת באה מכמה חברי כנסת בו-זמנית; אני הייתי הזריז בהם - לפי מספר ההצעה. מה גרם לנו להציע את ההצעות האלה? אני מחזיר אותנו ליום שבו נודע לנו שלא מאריכים את תקופת כהונתו של בוגי יעלון, הרמטכ"ל הנוכחי. 
       
       אנחנו חייבים להפריד בין הדרג המקצועי והדרג הפוליטי, כך שההערכה המקצועית תהיה כמה שיותר בלתי תלויה ברצונות של מי שמחזיק בעמדה הפוליטית. בסופו של דבר הדרג הפוליטי קובע, אבל חייב להישמע קול בלתי תלוי ועצמאי של הדרג המקצועי, הביטחוני. לצערי, בכל הדיונים סביב התוכנית האומללה הזאת, שנקראת תוכנית ההתנתקות, הושתק הדרג המקצועי והצבאי, וכך אנחנו נראים היום.
       
היו"ר יולי-יואל אדלשטיין:
       
       תודה רבה לחבר הכנסת יורי שטרן. עכשיו נשמע את תשובת סגן שר הביטחון, חבר הכנסת זאב בוים. כידוע, ארבעה מציעים מקשיבים לאותה תשובה.
       
סגן שר הביטחון זאב בוים:
       
       אני רואה שעכשיו מתפנים מהאולם, אבל שמעו את ההצעות חיילים שנמצאים בקורס, וזה טיימינג לא מתוכנן, אבל ראוי לדיון בנושא הזה. 
       
       אדוני היושב-ראש, חברי הכנסת, הממשלה תומכת בעקרונות המפורטים בהצעות החוק, ואף פועלת לגיבושה של הצעת חוק ממשלתית. לפיכך מוצע לתמוך בהצעות החוק בשלב הקריאה הטרומית, בשלב הזה, ובתנאי שחברי הכנסת יסכימו להמתין בהמשך הליך החקיקה עד להגשת הצעת החוק הממשלתית ולהצטרף אליה לכשתוגש. 
       
       ראוי כי נושא מסוג זה יוסדר בחקיקה ממשלתית. החקיקה הממשלתית אמורה להסדיר סוגיות נוספות, שלא נדונו בהצעת החוק, כגון מניעת האפשרות למנות לתפקיד ראש מטה כללי אדם שהורשע בעבירות מסוימות, וכן את דרך קביעת ממלא-המקום לראש המטה הכללי בהיעדרו. 
       
       בנוסף, אחת מהצעות החוק – כמדומני של חברת הכנסת גבריאלי - מבקשת לקבוע כי ניתן להאריך את הכהונה בשנה אחת מכל סיבה שהיא. עמדת מערכת הביטחון היא, כי יש לקבוע שההארכה תתבצע רק בנסיבות חירום. מכל מקום, סוגיות מהסוג הזה בוודאי תגענה לוועדה, לכשתידונה הצעות החוק הטרומיות האלה בה יחד עם הצעת החוק הממשלתית. 
       
       אני מציע לתמוך בהצעות החוק בשלב הקריאה הטרומית. תודה.
       
היו"ר יולי-יואל אדלשטיין:
       
       אני מודה מאוד לסגן שר הביטחון. אני רוצה לשאול את המציעים: חברת הכנסת גבריאלי, מסכימה להתניית הממשלה?
       
ענבל גבריאלי (הליכוד):
       
       אני מסכימה, ובלבד שהממשלה תגיש את ההצעה שלה בתוך זמן סביר.
       
סגן שר הביטחון זאב בוים:
       
       בתוך ארבע שנים.
       
היו"ר יולי-יואל אדלשטיין:
       
       תשובת שר הביטחון: אם הממשלה תתקיים זמן סביר, היא תגיש את הצעת החוק בתוך פרק זמן סביר. 
       
       חבר הכנסת אהוד רצאבי, מקבל את תנאי הממשלה?
       
אהוד רצאבי (שינוי):
       
       הייתי רוצה לשמוע הגדרה של זמן סביר.
       
גדעון סער (הליכוד):
       
       בתוך תקופת המושב הזה של הכנסת. 
       
היו"ר יולי-יואל אדלשטיין:
       
       התקבלה הצעת יושב-ראש הקואליציה, שאני מבין שהיא מקובלת גם על משרד הביטחון וגם על כל המציעים. הממשלה מודיעה שבמושב הנוכחי בכוונתה להגיש את הצעת החוק הממשלתית בנושא. 

אבשלום וילן (יחד):
       
       בכנס הנוכחי.
       
היו"ר יולי-יואל אדלשטיין:
       
       הכנס הנוכחי יסיים גם את המושב הנוכחי, אלא אם נצליח במשהו אחר. 
       
       אם כן, נעבור להצבעות. הצעת חוק תקופת כהונת ראש המטה הכללי, התשס"ה-2005, של חברת הכנסת ענבל גבריאלי. ההצבעה החלה.
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 30
נגד – אין
נמנעים – 3
ההצעה להעביר את הצעת חוק תקופת כהונת ראש המטה הכללי, התשס"ה-2005, לדיון מוקדם בוועדה שתקבע ועדת הכנסת נתקבלה.
       
היו"ר יולי-יואל אדלשטיין:
       
       בעד - 30, אין מתנגדים, שלושה נמנעים. לכן, הצעת החוק של חברת הכנסת גבריאלי אושרה בקריאה טרומית, ותוכן לקריאה ראשונה בוועדת החוץ והביטחון, אני מבין.
       
רוני בר-און (הליכוד):
       
       ועדת חוקה. 
       
אבשלום וילן (יחד):
       
       זה מופיע בחוק-יסוד.
       
היו"ר יולי-יואל אדלשטיין:
       
       מכיוון שנתגלעו חילוקי דעות, נעביר את הנושא לוועדת הכנסת שתקבע. אני חסר סמכות בנושא הזה, בסיוע היועצת המשפטית של הכנסת. 
       
       הצעת חוק משך כהונת ראש המטה הכללי, התשס"ה-2005, של חבר הכנסת אהוד רצאבי וקבוצת חברי הכנסת - מי בעד, מי נגד? נא להצביע.
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה – 27
נגד – אין
נמנעים – 3
ההצעה להעביר את הצעת חוק משך כהונת ראש המטה הכללי, התשס"ה-2005, לדיון מוקדם בוועדה שתקבע ועדת הכנסת נתקבלה. 
       
היו"ר יולי-יואל אדלשטיין:
       
       בעד - 27, נגד - אין, שלושה נמנעים. גם הצעת חבר הכנסת רצאבי וקבוצת חברי הכנסת אושרה בקריאה טרומית, ומכיוון שהיא הוצמדה להצעה הקודמת גם היא תגיע לוועדת הכנסת על מנת להחליט על המשך הטיפול בה.
       
       הצעת חוק תקופת כהונת ראש המטה הכללי, התשס"ה-2005, של חבר הכנסת יובל שטייניץ וקבוצת חברי הכנסת - ההצבעה החלה.
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה – 24
נגד – 1
נמנעים – 3
ההצעה להעביר את הצעת חוק תקופת כהונת ראש המטה הכללי, התשס"ה-2005, לדיון מוקדם בוועדה שתקבע ועדת הכנסת נתקבלה. 
       
היו"ר יולי-יואל אדלשטיין:
       
       24 בעד, אפילו נמצא מתנגד, שלושה נמנעו, וגם הצעתו של חבר הכנסת שטייניץ וקבוצת חברי הכנסת תגיע לוועדת הכנסת - אושרה בקריאה טרומית.
       
       הצעת חוק תקופת כהונת ראש המטה הכללי, התשס"ה-2005, של חבר הכנסת יורי שטרן וקבוצת חברי הכנסת - ההצבעה החלה. 
       

הצבעה מס' 11
       
בעד ההצעה להעביר את הצעת החוק לדיון מוקדם בוועדה – 21
נגד – 1
נמנעים – 3
ההצעה להעביר את הצעת חוק תקופת כהונת ראש המטה הכללי, התשס"ה-2005, לדיון מוקדם בוועדה שתקבע ועדת הכנסת נתקבלה.
       
היו"ר יולי-יואל אדלשטיין:
       
       בעד - 21, מתנגד אחד, שלושה נמנעים. גם הצעתו של שטרן - כל ארבע ההצעות - תגיע לוועדת הכנסת, כדי שהיא תחליט איפה ההצעות יוכנו לקריאה הראשונה. בזה תם פרק הצעות חוק פרטיות.


הצעות לסדר-היום
החלטת הממשלה בנושא איחוד משפחות פלסטיניות 
ומתן אזרחות ישראלית ונוהלי משרד הפנים לביטול אזרחות

היו"ר יולי-יואל אדלשטיין:
       
       הנושא הבא: החלטת הממשלה בנושא איחוד משפחות פלסטיניות ומתן אזרחות ישראלית ונוהלי משרד הפנים לביטול אזרחות, הצעות לסדר-היום שמספריהן 6580, 6589, 6597, 6613, 6617, 6621, 6630 ו-6647. תשיב לכל המציעים שרת המשפטים. ראשון הדוברים יהיה חבר הכנסת זבולון אורלב. אנו כבר נזמין את שרת המשפטים.
       
זבולון אורלב (מפד"ל):
       
       אדוני היושב-ראש, חברי חברי הכנסת, הנושא הזה הוא מהנושאים הרגישים ביותר בעצבים החשופים של מדינת ישראל, וצריך לנהוג בו, אני חושב, ברגישות רבה.
       
       בעוד אנו מתווכחים על חוק האזרחות, אם לאפשר או לא לאפשר מימוש "זכות שיבה" - לדעתי, אין לפלסטינים זכויות שיבה בארץ-ישראל, אבל לפי מה שהם מכנים, בעוד אנו מתווכחים, כ-150,000 איש מימשו והיום הם חיים בישראל; הם נכנסו כשוהים בלתי חוקיים, אלא שבמסגרת איחוד המשפחות נכנסו והפכו להיות אזרחי מדינת ישראל כ-150,000, בלי שאיש התכוון לדבר הזה.
       
       אני חושב שאלה שאומרים שיש פה אפליה של מוסלמים טועים טעות מרה. אף אחד לא התכוון להפלות מוסלמי, כלומר, אם אזרח ישראלי מתחתן עם מוסלמי שבא מכל העולם חוץ ממקום אחד, מהרשות הפלסטינית - אין עם זה שום בעיה, כך שאין כאן אפליה על רקע של דת. אם מוסלמי ישראלי או מוסלמית נישאים לבן דת האסלאם מטורקיה או מכל ארץ אחרת באירופה, ויש מוסלמים בכל העולם, איננו רואים בדבר הזה בעיה. הבעיה היא, שתושבי הרשות הפלסטינית, שאתם יש לנו מלחמה, שהם מפגעים בנו, הם רוצחים בנו, הם מתאבדים וגורמים אצלנו לרצח של אנשים, נשים וטף, יש לנו אתם בעיה קשה מאוד. לכן אין ברירה אלא להיות דמוקרטיה מתגוננת ולהגביל מאוד את האפשרויות האלה של כניסת אזרחים פלסטינים תושבי הרשות. 
       
       אגב, מבחינתי זה גם נוצרים, זה לא עניין של מוסלמים או לא מוסלמים, כפי שאמרתי, מוסלמי מכל העולם יכול לבוא, אבל נוצרי שהוא מהרשות הפלסטינית, מבחינתי יש לו אותן הגבלות, כך שכל הטענה של גזענות וכדומה היא טענה צבועה לחלוטין, כי אין כאן עניין דתי כלל.
       
       הדבר השני הוא שמירת אופיה היהודי של מדינת ישראל. אני כשלעצמי הייתי מגביל מאוד את כל הנישואים של אזרחים ישראלים עם אזרחי העולם. אני חושב שמדינת ישראל מושכת מאוד מבחינה סוציאלית; למרות הביקורות שלנו על התמוטטות מדינת הרווחה, עדיין אנו מדינת רווחה בכל קנה מידה, לפחות לעומת מדינות רבות, ואין שום ספק שאנשים עושים מאמצים להיות אזרחי מדינת ישראל כדי לזכות בחינוך חינם, בביטוח חינם - כדי לזכות בביטוח הלאומי. 
       
       כשר הרווחה לשעבר אני יכול להעיד על הרבה מאוד בעיות ועדיין לא מילאנו את מלוא צורכם של אזרחי המדינה שנולדו כאן כאזרחים, אם מוסלמים, אם יהודים אם נוצרים. לכן, חובתו קודם כול למלא את הצרכים של אזרחי המדינה.
       
       לכן, אני חושב שטועה הממשלה טעות גדולה מאוד כשהיא עוסקת בהתנצלות, ויש מעין הרגשה של רגשי נחיתות. אם יש צורך, צריך לחוקק לא בהוראות שעה, כדי שהבג"ץ לא יתערב בעניין זה. האספה המכוננת של מדינת ישראל הכריזה על מדינת ישראל כעל מדינה יהודית, ועלינו לשמור עליה מכל משמר.
       
היו"ר עבד-אלמאלכ דהאמשה:
       
       תודה רבה. יעלה ויבוא חבר הכנסת יולי אדלשטיין, ואחריו ידברו לפי הסדר חברי הכנסת אזולאי, ברכה, ליבוביץ, זחאלקה ואחרים, אם יהיו נוכחים באולם.
       
יולי-יואל אדלשטיין (הליכוד):
       
       אני מודה מאוד ליושב-ראש הישיבה גם על כך שאפשר לי לומר את דברי, לכן אשתדל גם לקצר. 
       
       אני לא אכנס לכל הוויכוח הארוך בנושא הלגיטימיות של החוק הזה. למיטב זיכרוני, אפילו הפרשנים בעיתונות כבר כתבו שברבות ממדינות אירופה חוקי ההגירה הרבה יותר נוקשים מאשר במדינת ישראל, עם הוראת שעה זו.
       
       עם זאת, שני דברים עקרוניים מדאיגים אותי, ומה שמדאיג אותי במקרה זה הוא לא עצם הנושא, אלא התנהגות והתנהלות הממשלה שנעדרת מכאן באופן טוטלי. 1. להזכירך, זו אותה ממשלה שכל שעה ביממה מסבירה למתנגדי תוכנית ההתנתקות שה-raison d'etre של תוכנית ההתנתקות היא הסכנה הדמוגרפית. לא חשוב, נכון או לא נכון, אבל הציטוט שלי, אני מקווה, מדויק. כל פעם ששומעים את מצדדי תוכנית ההתנתקות, לרבות שרת המשפטים - אתם לא מבינים, סכנה דמוגרפית. אז אני לא בדיוק מבין איך שתי ההחלטות, ואולי שרת המשפטים, אם תופיע להשיב, גם תסביר, איך שני הכיוונים מסתדרים יחד – האחד, הקלות בנושא הכניסה לישראל, והשני, סכנה דמוגרפית שמחייבת את ישראל לחתוך איזה גבול בצורה מלאכותית ולומר: הפלסטינים צריכים להיות בצד השני של הגבול. מבחינת ההיגיון הצרוף זה לא כל כך מסתדר.
       
       הדבר השני הוא יחסי בג"ץ והכנסת ובג"ץ והממשלה - רשות שופטת, רשות מבצעת, רשות מחוקקת. נראה לי שחצינו את כל הגבולות. בהחלטה הזאת בג"ץ כבר לא צריך להחליט. הרוב המכריע של השרים, ברגע שאומרים - אתם לא מבינים, העניין נמצא בבג"ץ. עוד לא יודעים מה בג"ץ יפסוק, אבל אומרים: העניין נמצא בבג"ץ. אתם רוצים שבג"ץ יחליט? לא, אנחנו עצמנו נעשה צעדים שירצו אולי את בג"ץ. אני חושב שהנושא הזה של הפרדת רשויות, אם הכנסת לא תטפל בו, פשוט יפגע בסופו של דבר במשטר בישראל ובדמוקרטיה הישראלית.
       
היו"ר עבד-אלמאלכ דהאמשה:
       
       תודה רבה לחבר הכנסת אדלשטיין. חבר הכנסת דוד אזולאי - אינו באולם. יעלה ויבוא חבר הכנסת מוחמד ברכה, ואחריו - לפי הסדר, חברי הכנסת ליבוביץ, זחאלקה, וילן ואורי אריאל.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, רק אנשים עם חשיבה אפלה, שאין להם רגשות, שהם מחוץ לתרבות האנושית, יכולים לייחס קשר של מזימה, קשר של ניסיון לפגוע כביכול בביטחון המדינה לקשר של חיים ונישואים. קשר בין אדם לאדם, בין איש לאשה, בין אשה לאיש, הוא קשר חיים, קשר נישואים, אך רק במדינה הזאת כנראה יש מי שמנסה לקטלג את הקשר הנשגב ביותר של חיים במושגי קונספירציה.
       
       המדינה נגועה בזה מימין ומשמאל. אפילו יוסי ביילין, שביקר את החלטת הממשלה, טרח להודיע שיש רבים שמנצלים את עניין קשר הנישואים כדי לזכות ולעשות רמאויות. הייתי מתקומם אם הדברים היו אמורים לגבי מיעוט אחר בעולם, במקום כלשהו בעולם, על אחת כמה וכמה אם זה היה אמור לגבי יהודים במקום נידח כלשהו בעולם. 
       
       אני חושב, חברי הכנסת, שאין מקום לא להחלטת ממשלה, לא לתקנה ולא לחוק שבאים כדי לייצר מנגון נפרד של התאזרחות על-פי מוצא לאומי. לדבר הזה קוראים גזענות. אין לזה שם אחר. המלה הזאת מתגלגלת בתוך הבניין עד שהיא נשמעת לעוסה ומאוסה, אבל זאת המלה הכי מתונה שאפשר לכנות בה את ההתנהלות של המדינה, של הממשלה ושל הכנסת בעניין הזה. 
       
       אני מקווה שבג"ץ יהיה פינה שפויה בעיסוק בנושא הדמוגרפי. אומנם, התיקון הזה בא כדי לרצות את בג"ץ לעומת התקנה שאושרה בכנסת, ואם התקנה שאושרה אז בכנסת וגם תיקון התקנה שהיה בממשלה אינם מקובלים על שר הפנים, אני אראה כדבר יוצא דופן וכמתמיה ביותר אם בג"ץ ייתן הכשר לתיקון של הממשלה. אני חושב שבג"ץ יעשה טעות קשה ומרה אם הוא ייתן לתועבה הזאת לגיטימציה במסגרת ההתנהלות הציבורית והחוקית במדינת ישראל. 
       
       אבל הדברים לא נאמרים בגו והם לא מנותקים מדברים אחרים. רק אתמול נערך באוניברסיטת חיפה, תחת שרביטו של הפרופסור הידוע בהתמחותו בספירת הערבים, ארנון סופר, כנס בנושא הבעיה הדמוגרפית תחת המטרייה של האוניברסיטה עצמה. אחר כך האוניברסיטה הזאת וההנהלה שלה מתפלאות על כך שארגון המרצים באנגליה מחרים אותה על התנהלות גזענית; לא רק על הנושא של אילן פפה והיחס אליו, אלא שאוניברסיטת חיפה מחזיקה קתדרה שדנה בנושא הבעיה הדמוגרפית והאיזון הדמוגרפי. אם המסלול הוא של חשיבה ומחקר אקדמי על המאזן הדמוגרפי – איך לעשות שיהיו יותר יהודים ופחות ערבים – לא רחוקה השעה שבה יבואו אנשים, אקדמאים כביכול ומוסד אקדמי כביכול, לעשות ניסויים גנטיים על מנת להשיג את אותה מטרה. זה דבר חמור ביותר גם לאוניברסיטה, גם לממשלה וגם לכנסת. 
       
       האוכלוסייה הערבית חיה כאן לא בחסדו של אף אחד, והיא, כחבר של בני-אדם, זכאית לחופש פולחן, לחופש לאומי, לחופש אישי, להתחתן עם מי שהיא רוצה. למדינה אסור לשים לא אצבע ולא יד בהחלטות האינדיבידואליות ובבחירה של האדם עם מי הוא יחיה ועם מי הוא יוליד ילדים. כל התנהלות וכל התערבות במהלך הזה תהיה התערבות שבאה לשרת מושגים גזעניים ואפלים. הלוואי והלוואי שיהיה קול אחד רציני במדינה הזאת מקרב הציבור הרחב שיבוא ויגיד: די. תודה רבה, אדוני. 

היו"ר יולי-יואל אדלשטיין:
       
       תודה רבה לחבר הכנסת מוחמד ברכה. חבר הכנסת אילן ליבוביץ - בבקשה, אדוני. אחריו - חבר הכנסת ג'מאל זחאלקה. 
        
אילן ליבוביץ (שינוי):
       
       אדוני היושב-ראש, חברי הכנסת, בפתח הדברים, למען הגילוי הנאות אני רוצה לומר, שגם בפעמים הקודמות, כאשר הצעת חוק האזרחות, הוראת השעה הזאת הובאה למליאה, נמנעתי מלהצביע עליה כי אז סיעתי היתה מחויבת במשמעת הקואליציונית. חשבתי שהצעת החוק הזאת היא הצעה רעה, הצעה בעייתית, לא חשבתי שאפשר להצביע עליה, ולכן כשהיא הובאה בפעמים הקודמות לא הצבעתי, נמנעתי מלהיכנס להצביע. 
       
       אני חושב שהצעה כזאת, שמתערבת בחיי הפרט בצורה כזאת - היום אנחנו מחליטים שמטעמי ביטחון או משיקולים כאלה ואחרים לא ניתן לפלסטיני שהתחתן עם ישראלית להתאזרח, אבל מחר זה יכול להיות רומני או גרמני או כל אחד אחר מטעמים אחרים. אם אנחנו מתחילים במקום אחד, אנחנו לא יודעים איפה זה ייגמר. 
       
       היום זה קל מאוד, כי אנחנו משתמשים בשיקולי הביטחון, כביכול: אותם אנשים שנישאים לישראלים או לישראליות הם מחבלים או מפגעים בפוטנציה, שצריך למנוע את התאזרחותם. ההצעה הזאת היא הצעה בעייתית, ואני לא מבין כיצד שרי העבודה, שבפעמים הקודמות דיברו כאן בצורה מאוד רמה נגד הצעת החוק הזאת, נתנו לכך את ידם בממשלה, למעט השר פינס, שהתנגד. אם אני חוטא לשר נוסף, כי נדמה לי שהיו שני שרים שהתנגדו - - -
       
היו"ר יולי-יואל אדלשטיין:
       
       השר דני נוה היה המתנגד השני. 
       
אילן ליבוביץ (שינוי):
       
       השר דני נוה היה השני שהתנגד?
       
היו"ר יולי-יואל אדלשטיין:
       
       כן. 
       
אבשלום וילן (יחד):
       
       אם כי מסיבות הפוכות. 
       
אילן ליבוביץ (שינוי):
       
       יכול להיות, אבל השר אופיר פינס היה היחיד מבין שרי העבודה שהתנגד, ואני לא מבין כיצד מפלגת העבודה צעקה כאן בקול רם נגד ההצעה הזאת בפעמים הקודמות, ועכשיו - שתיקת הכבשים. כשהם בממשלה ההצעה הזאת טובה וראויה וכל השרים מצביעים בעדה. 
       
רן כהן (יחד):
       
       על זה נאמר: דברים שרואים משם לא רואים מכאן. 
       
אילן ליבוביץ (שינוי):
       
       ייתכן, אבל ההצעה הזאת היא הצעה רעה, היא הצעה גרועה, ואני מקווה שכאשר היא תבוא הפעם למליאה, היא תשונה. המורא הזה, כביכול, הבג"ץ הוא זה שיפסוק בעניין הזה – עם כל הכבוד, זה שאתה נותן היום לכמה מאות משפחות, 100 או 200 משפחות, איחוד משפחות באמצעות חוק האזרחות, האם זה יפתור לממשלה את הבעיה עם בג"ץ? השופטים בדיון בבית-המשפט העליון אמרו לממשלה: החוק הזה בעייתי, תשקלו את עמדתכם. האם זה הפתרון, לתת כביכול איזו תרופה של 100 או 200 משפחות שיוכלו להתאחד? לא. את החוק הזה פשוט צריך למחוק מספר החוקים. תודה רבה, אדוני. 
       
היו"ר יולי-יואל אדלשטיין:
       
       תודה לחבר הכנסת אילן ליבוביץ. חבר הכנסת ג'מאל זחאלקה - בבקשה, אדוני. אחריו - חבר הכנסת אבשלום וילן. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, את החוק הזה צריך אכן למחוק מספר החוקים, כפי שאמר קודמי, חבר הכנסת ליבוביץ, ולו מן הנימוק שנעשתה הטעיה רבתי בהעברתו. אני רוצה להזכיר לכולם ולחברי הכנסת במיוחד איך עבר החוק בכנסת. עלו לדוכן שרים וחברי כנסת והסבירו שיש בזה סכנה ביטחונית ושאלה שמקבלים איחוד משפחות מהווים סכנה ביטחונית, שהנימוק היחיד הוא נימוק ביטחון. השר פורז אמר – אני מצטט, אני זוכר טוב מאוד – ישתנו העניינים, לא תהיה אינתיפאדה, תהיה רגיעה, החוק יבוטל. הוא בסך הכול הוראת שעה לשנה אחת בלבד. תחלוף הבעיה, יחלוף החוק מן העולם. 
       
       בוועדת הפנים ישבנו שעות על גבי שעות ושמענו מומחים מטעם השב"כ. בפעם הראשונה הגיע ראש השב"כ להרצאה של שעתיים והסביר לחברי הכנסת שזהו חוק ביטחוני, שהנימוק היחיד להעברת החוק הזה הוא נימוק ביטחוני. 
       
       היום ראש הממשלה עצמו אומר שצריך להמשיך את החוק לא מנימוקים ביטחוניים, וכי הנימוק הביטחוני לא רלוונטי לעניין. ההגינות מחייבת, שאם החוק הזה עבר מנימוק מסוים ועכשיו כולם אומרים, כולם בלי יוצא מן הכלל, שהנימוק הזה לא תקף, צריך לבטל את החוק. חברי הכנסת, בתום לב או לא בתום לב, הצביעו עבור החוק כיוון שהממשלה וראשי מערכת הביטחון שכנעו אותם על-פי נימוק מסוים. עכשיו כולם אומרים שזה לא הנימוק.
       
רן כהן (יחד):
       
       תאמין לי, חבר הכנסת זחאלקה, זו לא הפעם הראשונה שמשתמשים בשם הביטחון - - -

ג'מאל זחאלקה (בל"ד):
       
       בדיוק. הביטחון, חבר הכנסת רן כהן, הוא מפלטו הראשון של הגזען בארץ. זה המצב. יש כאן רמייה. יש כאן רמייה רבתי שנעשתה נגד הגוף המחוקק, נגד הכנסת. אי-אפשר לבוא ולשכנע את חברי הכנסת בחוק מסוים על-פי נימוקים מסוימים, ואחר כך להגיד שהנימוקים האלה לא תקפים. אם הנימוקים לא תקפים, אם בטלה הסיבה, צריך לבטל את התוצאה. זה ההיגיון הבריא. 
       
       אדוני היושב-ראש, כל העולם נגד החוק הזה; כל ארגוני זכויות האדם, ללא יוצא מן הכלל. אפילו הסטייט-דפרטמנט. האו"ם - כל ועדות האו"ם לזכויות האדם נגד החוק הזה. זהו חוק גזעני. ואני רוצה להגיד שזה לא חוק של הגירה. זו פגיעה בזכויות יסוד של האזרחים הערבים בארץ. 
       
היו"ר יולי-יואל אדלשטיין:
       
       נא לסיים. 
       
ג'מאל זחאלקה (בל"ד):
       
       זו מהותו של החוק, זו פגיעה במוסד האזרחות. 
       
       לכן, אני קורא לבטל את החוק ולו מהנימוק שהוא נתקבל על-פי נימוקים שכולם אומרים – אלה שהביאו אותו - שהם בטלים. היתה הבטחה כאן, אני רוצה להזכיר, מטעם הממשלה, שאם המצב הביטחוני ישתנה, לא יאריכו את תוקף החוק. לכן, צריך לקיים את ההבטחה. ראש הממשלה - יעני, זה דבר מקודש שהם לא ימלאו את ההבטחות שלהם. 
       
היו"ר יולי-יואל אדלשטיין:
       
       תודה לחבר הכנסת ג'מאל  זחאלקה, חבר הכנסת אבשלום וילן - בבקשה, אדוני. 
       
אבשלום וילן (יחד):
       
       אדוני היושב-ראש, רבותי חברי הכנסת, אני חושב שבחוק הזה אנחנו מערבבים מושגים וערכי יסוד בצורה שמסכנת באופן מאוד משמעותי את היותה של מדינת ישראל מדינה דמוקרטית במובן העמוק של המושג. יש בעיה דמוגרפית. ואיך אמר פה חבר הכנסת זבולון אורלב? ישראל נוסדה כמדינת העם היהודי. אבל יש לה מגילת עצמאות, ומגילת העצמאות הזאת מחייבת את כולנו. ובמגילת העצמאות הזאת היא גם מדינת כל אזרחיה, ונותנת זכויות אזרחיות שוות לכולם. 
       
       לא יכול להיות מצב, אדוני היושב-ראש, שבמדינה דמוקרטית מתוקנת אומרים לחלק מהאזרחים, בגין היותם מוסלמים או נוצרים או ערבים: אתה, בגיל מסוים תוכל להתחתן. כלומר, לא מתחת לגיל הקבוע בחוק האלמנטרי לכל האזרחים, אלא בגין היותך ערבי. ואם יש לך אשה או אם יש לך איש שבאו מהשטחים, רק מגיל 25 או רק מגיל 35 תוכלו להתחתן. זה דבר לא חוקתי בעליל, זה דבר בלתי נסבל. 
       
       צר לי מאוד שלפני שנה אמרו הוראת שעה, ועכשיו הממשלה עשתה פה בעצם מחטף, והיא ממשיכה דבר שבמהותו הוא חוק גזעני, הוא בלתי אפשרי. מדינה דמוקרטית אסור לה לאחוז בסוג כזה של חוקים. יש בעיה של כניסת שוהים בלתי חוקיים – יש לטפל בה נקודתית. יש לטפל בה בדרך אחרת, לא דרך הגבלת הזכות האלמנטרית להתחתן. 
       
       אני מצטער על ששרת המשפטים נמצאת כרגע מחוץ לאולם. היא התנצלה, היא תיכף תחזור. אבל, היתה הצעה של שר הפנים, שמיתנה את זה. היא גם לא בכיוון הנכון, אבל לפחות מיתנה. אני מבין ששר הפנים נפל שדוד בהצבעה בממשלה. מילא הימין האידיאולוגי – אף שאני משוכנע שמי שבאמת גדל על ברכי תורת ז'בוטינסקי, אסור היה לו להעביר חוק כזה. אתה יודע, יותר מזה אומר לך: אני משוכנע שאם מנחם בגין זיכרונו לברכה היה ראש הממשלה, הוא לא היה מאפשר לרשויות הביטחון להעביר חוק כזה בכיוון הזה. כי הוא היה דמוקרט והוא היה משפטן. צר לי שמטעם מפלגת העבודה יושבים שמונה שרים בממשלה, ולהוציא אחד מהם, כל השאר מצביעים כעדר כבשים, הצבעה מנוגדת בתכלית הניגוד לכל מה שכתוב במצע של מפלגת העבודה בנושא הזה. 
       
       לכן, אדוני היושב-ראש, אני לא יודע איך ניתן להחזיר את הגלגל אחורה, לא יודע אם ההוראה הזאת של הממשלה תבוא לכאן למליאה, אבל, בכל מקרה צריך להתנגד לה ולהתמודד עם בעיית השב"חים בדרכים אחרות. תודה, אדוני. 
       
היו"ר יולי-יואל אדלשטיין:
       
       תודה, חבר הכנסת אבו וילן. אחרון הדוברים הוא חבר הכנסת אורי אריאל. בבקשה. 
       
       חבר הכנסת וילן, אני רק רואה שאין קשר בין הדברים שציינת לפוליטיקה. קראתי בעיתון ששליש מן המתפקדים החדשים במפלגת העבודה הם אזרחי ישראל הערבים. אז נראה שהם לא היו מודעים להצבעת השרים שלהם בממשלה. מעניין. 
       
אבשלום וילן (יחד):
       
       אני מפנה אותך למאמר בעיתון "מעריב" מאתמול.
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הסוגיה שעומדת לפנינו היא סוגיה חשובה. צר לי על שחבר הכנסת וילן ואחרים מטעים את הציבור. אין פה שום גזענות, אין פה שום בעיה של חתונה. מי שרוצה, שיתחתן. יש שאלה איפה הוא יגור, או איפה היא תגור. מי שחושב שעכשיו זה איזה מסלול להלבנת מה ששמעון פרס פעם קרא "איחוד משפחות", או אחרים קראו בכל מיני שמות, ובדרך הזאת חשבו שהם יאפשרו להכניס לפה יותר ויותר ערבים – טועה. 
       
       בבקשה. מי שיתחתן, נניח, מהכפר מע'אר, עם מישהי משכם, קודם כול נאחל לו מזל טוב. שני בני-אדם התחתנו – מצוין. יואיל נא אם הוא רוצה, ללכת לגור בשכם. מה הבעיה? אם הוא רוצה ששניהם יעברו לשבדיה – מקום שאומרים שהוא טוב - לא חלה עליהם מצוות יישוב ארץ-ישראל לפי הרמב"ם, לא לפי הרמב"ן, ולא לפי שום פוסק שאני מכיר. אבל הוא יודע את הדבר מראש, זו לא הפתעה בשבילו. יתכבד הזוג הצעיר  - עוד פעם במזל טוב – ויעבור לכל מקום בעולם שרוצה לקבל אותו. אלא מה - -
       
ואסל טאהא (בל"ד):
       
       חוץ מישראל, חוץ מהבית שלו, חוץ מהקרקע שלו.
       
אורי אריאל (האיחוד הלאומי - ישראל ביתנו):
       
       - - שאכן, לא יקבלו אותו בשום מקום בעולם. למה לא יקבלו אותו? כי בארצות-הברית - - -
       
זבולון אורלב (מפד"ל):
       
       - - -
       
אורי אריאל (האיחוד הלאומי - ישראל ביתנו):
       
       בארצות-הברית יש חוקי הגירה. סליחה, חבר הכנסת אורלב. תיכף נגיע לזה, להערתך החשובה.
       
ואסל טאהא (בל"ד):
       
       - - -
       
אורי אריאל (האיחוד הלאומי - ישראל ביתנו):

       
       לא יקבלו אותו בארצות-הברית כי יש חוקי הגירה, לא יקבלו אותו בדנמרק כי יש חוקי הגירה. למה אתם כל כך מקפידים בעניין הזה, שבכל העולם מקובל שיש חוקים בעניין? גם במדינת ישראל יש חוקים, כן. 
       
       עכשיו, היות שהעניין נוצל לרעה, כפי שאתם יודעים, לרבות בתחום הביטחוני, שאתם חרדים לו לא פחות ממני, אין שום שאלה בעניין הזה, אז אי-אפשר להיתמם פה ולעשות כאילו לא מובן על מה מדובר. 
       
       יתירה מכך, זה לא גזעני – כפי שאומר חבר הכנסת זבולון אורלב – כי זה חל גם על יהודים. אם יהודייה מתחתנת עם ערבי מהשטחים, מה שקרוי שטחים, מיש"ע, אז הערבי הזה נותנים לו להיכנס? גם לו לא נותנים להיכנס. מה הבעיה שלכם?
       
ואסל טאהא (בל"ד):
       
       יהודי מישראל שמתחתן עם יהודייה מעירק, מותר להם לחזור או לא? מה אתה מקשקש?
       
אורי אריאל (האיחוד הלאומי - ישראל ביתנו):
       
       לא ייתנו להם להיכנס, ובדין לא יתנו להם להיכנס. יתירה מכך, החוק הזה - - -
       
אבשלום וילן (יחד):
       
       יהודייה שמתחתנת עם יהודי מעפולה, היא לא יכולה - - -
       
אורי אריאל (האיחוד הלאומי - ישראל ביתנו):
       
       החוק הזה, לצערי, עדיין יש בו פרצות וחורים גדולים מדי. וצריך לתקן אותם ולא לאפשר ניצול לרעה של הדמוקרטיה הישראלית. המדינה הזאת, נכון, היא דמוקרטית – זה הוכח פעמים רבות – אבל היא גם יהודית, לפי החוק ולפי מגילת העצמאות. ומה שקורה פה זה שיש פה ניסיון מוצהר על-ידי ערבים רבים - לא כולם, אבל רבים - אכן להילחם במדינת ישראל דרך הדמוגרפיה. 
       
היו"ר יולי-יואל אדלשטיין:
       
       נא לסיים. 
       
אורי אריאל (האיחוד הלאומי - ישראל ביתנו):
       
       לכן זה לא ערבוב סתם. 
       
       סליחה, זו הצעה רגילה. 
       
היו"ר יולי-יואל אדלשטיין:
       
       לא, לא. זה שלוש דקות, כי היא צורפה לכל ההצעות. 
       
אורי אריאל (האיחוד הלאומי - ישראל ביתנו):
       
       עכשיו מה אני אעשה עם שבע הדקות שבהן רציתי להגיד את עיקר הדברים? טוב, אני אשאיר את זה לשרת המשפטים, היא בטח תסביר את זה. 
       
היו"ר יולי-יואל אדלשטיין:
       
       אתה כבר שכנעת את כולם. 
       
אבשלום וילן (יחד):
       
       תן לו עוד שתי דקות, השרה לא - - -
       
רן כהן (יחד):
       
       - - - 
       
שרת המשפטים ציפי לבני:
       
       אני אשלים את הדברים. 
       
אורי אריאל (האיחוד הלאומי - ישראל ביתנו):
       
       אז הנה, אני חשבתי נכון. 
       
       אני בכל זאת רק אומר לשרת המשפטים, ובזה אני אסיים: עדיין יש בחוק פרצות רבות שמנוצלות לרעה, לעתים על-ידי בודדים, אני מדגיש – בודדים, גם למטרות פגיעה בביטחון המדינה. נכון שאלה בודדים, אבל מדינת ישראל סבלה די שהיא לא תוכל להרשות לעצמה אפילו לא עוד מקרה אחד. תודה רבה.
       
היו"ר יולי-יואל אדלשטיין:
       
       תודה. אני מודה מאוד לחבר הכנסת אורי אריאל ולשאר המציעים. תעלה שרת המשפטים, חברת הכנסת ציפי לבני, על מנת להשיב לכל המציעים.
       
שרת המשפטים ציפי לבני:
       
       אדוני היושב-ראש, כנסת נכבדה, במהלך שנת 2002 התכנסה הממשלה ועסקה בכלים שבהם חובתה של ממשלת ישראל, של מדינת ישראל, להתמודד עם הטרור הגובר, עם פיגועי האינתיפאדה, עם פצצות מתקתקות שנכנסות לתוך ישראל, ובין היתר - משתמשים בכלים שהדמוקרטיה הישראלית מאפשרת ומסכנים את קיומם של שאר אזרחי מדינת ישראל.
       
       במסגרת הזאת התקבלו כמה החלטות עקרוניות. אחת מהן עוסקת בהוראת השעה שאנחנו אמורים להאריך את תוקפה בימים אלה, ועל-פיה נקבע איסור על מתן אזרחות למי שאיננו אזרח ישראל, אבל נישא לאזרח ישראלי. הרעיון שעליו נבנתה אותה הוראת השעה היה העניין הביטחוני, בגין הנסיבות שהיו באותו זמן, ולצערנו עדיין לא גמרנו לפתור אותן.
       
       כך גם החליטה הממשלה אז לאסור הליך של הלבנה של שוהים בלתי חוקיים בישראל, שזה עיסוק שאיננו רלוונטי דווקא לפלסטינים, אלא ככלל, שעניינו העניין המשפטי.
       
       במהלך התקופה מאז הוארכה הוראת השעה כמה פעמים, פעמיים, ובעקבותיה גם הוגשו עתירות לבית-הדין הגבוה לצדק. במסגרת הדיונים בעתירות הפנה בית-המשפט את הממשלה לדון מחדש בנושא על בסיס שיקולים מידתיים - מצד אחד הצורך בהגנה על אזרחי המדינה, ומנגד הפגיעה שנגרמת לאותם בני-זוג שרוצים להינשא. לכן התקיימו דיונים, ובמהלכם סוכם שהארכת הוראת השעה תהיה עם ריכוך מסוים שלה, שייתן את המידתיות הראויה, והנושא הזה סוכם, הן על דעת השב"כ, שאמון על הצד הביטחוני, והן על דעתו של היועץ המשפטי לממשלה, שאמון על אותו תהליך שהיה בבית-הדין הגבוה לצדק בנושא הזה.
       
       במקביל, הממשלה התכנסה ודנה ביום ראשון האחרון בנושא שאיננו קשור לעניין הביטחוני, אבל עוסק בזהותה של מדינת ישראל כבית לאומי לעם היהודי ובשער הכניסה אליה; שער כניסה עקרוני, שאני מאמינה שמבטא את קיומה של מדינת ישראל כמדינה יהודית, והוא חוק השבות, שקובע את הזכות של כל יהודי ובני משפחתו לעלות לארץ. 
       
       חוק השבות, גם אם על פניו נותן אפשרות כזאת ליהודים ואיננו מקנה את האפשרות הזאת לערבים, מעולם לא נטען - ואני גם מקווה שלעולם לא נגיע למצב שבו תיטען טענה כזאת - שהוא חוק מפלה, שכן הוא איננו עוסק בין היתר בזכויותיהם של אזרחי המדינה, והזכויות האלה בוודאי הן זכויות שוות, אלא עוסק בשאלה אם זכותו של אדם מבחוץ להיכנס למדינת ישראל ולהפוך להיות אזרח בה. משכך, גם העיקרון שנקבע בחוק השבות, לא רק אומץ על-ידי בית-המשפט העליון, אלא אף נקבע שזה מעקרונות היסוד של מדינת ישראל, וכך הוא גם הוצג בכנסת.
       
       והנה, במסגרת תהליכים - - -
       
ואסל טאהא (בל"ד):
       
       זה מנוגד, זה פועל בניגוד להצעת החוק החדשה.
       
שרת המשפטים ציפי לבני:
       
       אנחנו עוסקים כרגע בשלושה - - -

ואסל טאהא (בל"ד):
       
       זה מסלול מיוחד ליהודים, כשיש מסלול אחר לערבים. זה החוק שאתם מציעים.

שרת המשפטים ציפי לבני:
       
       האם אתה מדבר על חוק השבות?
       
ואסל טאהא (בל"ד):
       
       אני מדבר על החלטות הממשלה.
       
שרת המשפטים ציפי לבני:
       
       אני מסבירה בדיוק את ההיגיון. הוראת השעה עומדת על אדנים ביטחוניים, ובעקבותיהם אנחנו נדרשים להאריכה. זה נושא אחד. הנושא השני עוסק בשוהים הבלתי-חוקיים, הצעת חוק נוספת שתובא לכנסת, ששם נדמה לי שכל אדם שהוא אזרח שומר חוק לא היה רוצה שיהיה תהליך שבו מי שנמצא בישראל ושהותו בישראל איננה כדין ילבין את זה תוך כדי קבלת אזרחות בעודו בעצם עובר על החוק. זאת הצעת חוק נוספת שנגיש בימים אלה לכנסת.
       
       במקביל, הממשלה מתכוונת, והתחילה לקיים דיונים בשאלות שעוסקות באפשרויות הכניסה לישראל והאזרחות בה. ובעיני המטרה של קיום מדינת ישראל כבית לאומי לעם היהודי היא מטרה ראויה, היא גם מטרה בת-הגנה במונחים משפטיים, וזאת סוגיה שאנחנו עוסקים בה במקביל, היא איננה במסגרת הוראת השעה. היא תבוא במקביל כהצעת חוק מוסדרת, מורכבת, שתקבע מה הם התנאים שבהם אדם יכול להפוך  לאזרח ישראלי.
       
       מאחר שנטען שהצעת החוק וגם הוראת השעה מפלות, אני רוצה להפנות את תשומת הלב לשני עניינים. האחד, קודם כול, איננו עוסקים בזכותו של אזרח ישראלי להינשא. כל אזרח יכול להינשא. אנחנו עוסקים בשאלה אם בן זוגו יהיה רשאי להיכנס ולקבל אזרחות ישראלית. ולכן איננו עוסקים בזכויותיהם של אזרחי המדינה, אלא בזכות של מישהו שאיננו אזרח המדינה היום להפוך לכזה בעתיד.
       
אבשלום וילן (יחד):
       
       אפשר להיות נשוי ולא לגור באותו בית?
       
שרת המשפטים ציפי לבני:
       
       הדבר השני הוא המצב שקיים, דרך אגב, במדינות שנדמה לי שמכאן אנחנו מסתכלים עליהן ואומרים שהן מדינות דמוקרטיות להפליא, כמו דנמרק, כמו הולנד, שבהן כמובן כל אחד יכול להינשא, אך גם שם, אם מישהו מכאן ירצה להינשא לאזרח דני, למשל, הוא לא יוכל לקבל אזרחות דנית, אלא בהתקיים תנאים מסוימים ומורכבים, וודאי שאין בזה תהליך אוטומטי. דהיינו, הזכות הזאת של מדינה לקבוע את שער הכניסה אליה, לקבוע מגבלות בקבלת האזרחות בה, זאת זכות ראויה וזכות מוגנת. מובן שאנחנו נצטרך לקבוע את התנאים.
       
       לסיכום. שלושה עניינים נמצאים על הפרק: האחד, הוראת השעה, שתבוא להצבעה בכנסת, יחד עם ריכוך שנעשה בעקבות ההליכים שהיו בבג"ץ, ומגיע באופן מתואם, הן על דעת השב"כ והן על דעת היועץ המשפטי לממשלה; חקיקה נוספת שתובא היא הנושא של השוהים הבלתי-חוקיים ומניעת תהליך שבו תוך כדי עבירה על החוק הם ינסו לרכוש אזרחות; הנושא השלישי, שעדיין לא הובא, ואני חושבת שצריך להיות מובא, ואנחנו צריכים לדון בו, והוא נושא ערכי ועקרוני מהמעלה הראשונה, זו שאלת כל חוקי האזרחות, ההגירה למדינת ישראל, מעבר כמובן לחוק השבות, שאמור להיות, וצריך להיות, הסעיף הראשון גם בחוקה העתידית של ישראל.
       
היו"ר יולי-יואל אדלשטיין:
       
       גברתי, מה את מציעה?
       
שרת המשפטים ציפי לבני:
       
       לכן, אני מציעה להסתפק בדברי.
       
היו"ר יולי-יואל אדלשטיין:
       
       חבר הכנסת אורלב, האם אתה מסתפק בדברי השרה?
       
זבולון אורלב (מפד"ל):
       
       אם השרה היתה מציעה - לוועדה, הייתי מסכים.
       
שרת המשפטים ציפי לבני:
       
       אז לוועדה.
       
היו"ר יולי-יואל אדלשטיין:
       
       אז לוועדה. השרה הציעה ועדה. אם כן, נשמע כמה הצעות אחרות. חלק מן המציעים של ההצעות האחרות אינם. חבר הכנסת נסים זאב – בבקשה, אדוני; אתה הראשון.
       
נסים זאב (ש"ס):
       
       אדוני היושב בראש, הוויכוח הוא לא אם זכותם לחיות במדינת ישראל. את הזכות הזאת הם קונים על אפנו ועל חמתנו, אם נרצה ואם לא נרצה. הם נמצאים פה, זו עובדה. עשרות אלפי פלסטינים נמצאים במדינת ישראל וחיים, ואף אחד לא מגרש אותם. 
       
       השאלה, אם מדינת ישראל חייבת לתת להם אזרחות וזכויות של אזרחים ישראלים. שמעתי למשל את מוחמד ברכה שאמר, שאף אחד לא יכתיב לערבי ישראלי עם מי להתחתן, זכותו להתחתן עם מי שהוא רוצה. אבל להכתיב למדינה שאותה פלסטינית תיהפך באופן אוטומטי לאזרחית ישראל, זה לא דבר מובן מאליו. תארו לעצמכם שחאתמי היה רוצה להתחתן פה עם ערבייה ישראלית, האם היינו נותנים לו אזרחות ישראלית? אם אנשי "חיזבאללה" רוצים לגור פה היום ולקבל את הזכות שלהם מכוח זה שהם רוצים להינשא פה לישראלית, ערבייה פלסטינית, אנחנו ניתן את זה באופן אוטומטי? למה הדבר הזה בכלל שנוי במחלוקת?
       
היו"ר יולי-יואל אדלשטיין:
       
       תודה. חבר הכנסת עבד-אלמאלכ דהאמשה, הצעה אחרת. 

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, מה שלא ייעשה פה, כמה שלא ינסו לטייח את האמת, כמה שלא ינסו לשקר ולזייף – האמת תמיד נשארת. 
       
       יש פה הצעת חוק גזענית, ואני אומַר גם איך זה. השרה הנכבדה דיברה על דנמרק. בדנמרק יש מהגרים, ורוצים למנוע הגירה נוספת, וזה עומד אגב בניגוד לעמדת כל האיחוד האירופי ועומד בפני בית-משפט אירופי, וכולם אומרים שדנמרק יוצאת מהכלל בעניין הזה, והיא ננזפת חמורות, וזה עוד לא הוכרע סופית. 
       
       אני לא יודע אם אנחנו רוצים להידמות לדנמרק, אבל פה לא מדובר במהגרים. מדובר באזרחי המדינה, בתושביה, שמונעים מהם להתחתן עם תושבים אחרים, וזאת רק כיוון שהם ערבים-פלסטינים. 
       
       כשדיבר חבר הכנסת ואסל טאהא על המסלול היהודי, הוא דיבר אמת. השרה התעלמה מזה, או עשתה את עצמה לא מבינה. יהודי יכול להתחתן עם כל יהודי, בכל מקום בעולם - - 

היו"ר יולי-יואל אדלשטיין:
       
       תודה.

עבד-אלמאלכ דהאמשה (רע"ם):
       
       - - וגם בלי זה הוא אזרח ישראל. אבל אם פלסטיני מתחתן עם פלסטינית עשרה מטרים מחוץ ל"קו הירוק" – אסור לו, או שהוא צריך לצאת את המדינה ולוותר על האזרחות שלו. כאן האפליה וכאן הגזענות. תודה רבה.

היו"ר יולי-יואל אדלשטיין:
       
       תודה. חבר הכנסת ואסל טאהא - בבקשה, אדוני. 

ואסל טאהא (בל"ד):
       
       אדוני היושב-ראש, חברי הכנסת, השרה דיברה על חלק מהאזרחים הפלסטינים שקיבלו אזרחות – שנישאו לישראליות – שהיה להם  חלק בפיגועים, ואי-אפשר להכניס פצצה מתקתקת למדינה. א. רציתי לומר לשרה שיש חוקים שמטפלים בזה; ב. רציתי להגיד לה, שהוכח שרוב הפצצות המתקתקות ורוב האנשים שהיו בפיגועים הם משת"פים, וצריך לבדוק את זה.
       
       נקודה שנייה, אדוני היושב-ראש, הצעת החוק הזאת היא בבחינת ניסיון להתערב בבניית משפחה, אפילו "להנדס" אותה, להיכנס לתוך תוכה, להחליט כיצד תהיה צורתה. אי-אפשר. המדיניות הזאת, הקונספציה הזאת, צמחה במשטרים פאשיסטיים, אפילו בגרמניה הנאצית. הקונספציה הזאת צמחה שם. אי-אפשר שנקבל אותה כאן, כשכל הבית הזה מתיימר להיות בית-מחוקקים של מדינה ליברלית דמוקרטית נאורה. אי-אפשר, ואי-אפשר גם שיהיה חוק כזה כשיש מסלול ליהודים, מסלול לערבים. מסלול ליהודים – יהודי יכול להתחתן עם כל יהודייה בעולם - - 

מוחמד ברכה (חד"ש-תע"ל):
       
       - - -

ואסל טאהא (בל"ד):
       
       - -  או לא יהודייה, ודרך חוק השבות הוא יכול להתאחד עם משפחתו, אבל ערבי – אסור לו מפני שהוא ערבי. 

היו"ר יולי-יואל אדלשטיין:
       
       תודה רבה. אם כן, חברי הכנסת, אנחנו נעבור להצבעה. 

אבשלום וילן (יחד):
       
       מי שגר בבית - - - צריך לחשוב היטב - - -

היו"ר יולי-יואל אדלשטיין:
       
       אנחנו נשאל את חברי הכנסת הנמצאים.

מוחמד ברכה (חד"ש-תע"ל):
       
       כשיש שני - - -

היו"ר יולי-יואל אדלשטיין:
       
       חבר הכנסת ברכה, אתה מסכים לוועדה?

מוחמד ברכה (חד"ש-תע"ל):
       
       כן.

אבשלום וילן (יחד):
       
       את זה שכחתי להגיד קודם, זה הנימוק המרכזי. 

היו"ר יולי-יואל אדלשטיין:
       
       חבר הכנסת זבולון אורלב אמר שהוא מסכים לוועדה. חבר הכנסת ליבוביץ.

אילן ליבוביץ (שינוי):
       
       כן. 

היו"ר יולי-יואל אדלשטיין:
       
       מסכים. חבר הכנסת זחאלקה, דיון בוועדה?

ג'מאל זחאלקה (בל"ד):
       
       כן. 

היו"ר יולי-יואל אדלשטיין:
       
       חבר הכנסת וילן. 

אבשלום וילן (יחד):
       
       כן. 

היו"ר יולי-יואל אדלשטיין:
       
       חבר הכנסת אורי אריאל איננו, וחבר הכנסת אדלשטיין – אני אומר לפרוטוקול – גם מסכים לוועדה. אם כן, אנחנו נצביע ועדה מול להסיר.

אבשלום וילן (יחד):
       
       אתה צריך להתייעץ עם יושב-ראש הישיבה - - -

היו"ר יולי-יואל אדלשטיין:
       
       אני התייעצתי אתו, ותאמין לי, הוא שיבח אותי על ההחלטה הזאת. 
       
       אנחנו עוברים להצבעה. בעד – דיון בוועדה; נגד – להסיר. ההצבעה החלה.

הצבעה מס' 12
       
בעד ההצעה להעביר את הנושא לוועדה – 11
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא שהעלו חברי הכנסת מוחמד ברכה, זבולון אורלב, ג'מאל זחאלקה, אבשלום וילן ויולי-יואל אדלשטיין  לוועדה שתקבע ועדת הכנסת נתקבלה.

היו"ר יולי-יואל אדלשטיין:
       
       בעד – 11, אין מתנגדים או נמנעים. גברתי השרה, באיזו ועדה נקיים את הדיון?

שרת המשפטים ציפי לבני:
       
       חוקה.

היו"ר יולי-יואל אדלשטיין:
       
       ועדת חוקה, חוק ומשפט של הכנסת. 

מוחמד ברכה (חד"ש-תע"ל):
       
       ועדת הפנים. 

היו"ר יולי-יואל אדלשטיין:
       
       אם כן, ועדת הכנסת תחליט מה יהיה גורלה של ההצעה הזאת. 
       

הצעה לסדר-היום
התנהלות הממשלה במסגרת תוכנית עקירת יישובי גוש-קטיף והשומרון

היו"ר יולי-יואל אדלשטיין:
       
       הצעה לסדר-היום מס' 6619 - התנהלות הממשלה במסגרת תוכנית עקירת יישובי גוש-קטיף והשומרון, של חבר הכנסת אריה אלדד. אדוני, זו הצעה רגילה, נכון? 

אריה אלדד (האיחוד הלאומי - ישראל ביתנו):
       
       כן. 

היו"ר יולי-יואל אדלשטיין:
       
       שרת המשפטים, חברת הכנסת ציפי לבני, היא זו שתשיב לחבר הכנסת פרופסור אלדד. התנהלות הממשלה במסגרת תוכנית עקירת יישובי גוש-קטיף והשומרון - בבקשה. 

אריה אלדד (האיחוד הלאומי - ישראל ביתנו):
       
       אדוני היושב-ראש, גברתי השרה, חברי חברי הכנסת, בשנה האחרונה הגיעה כל שיחה בנושא ההתנתקות לשאלה, מה קרה לשרון, ומספר ההסברים היה כמספר המסבירים לפחות. ההסברים השונים נעו מתחומי הפסיכולוגיה לתחומי הפסיכופתולוגיה, לתחומי האופטלמולוגיה – היא רפואת העיניים – כלומר, דברים שרואים מכאן לא רואים משם, ועוד כל מיני תחומים רפואיים, ואף אחד לא נתן תשובה טובה.
       
       אבל, כשאנחנו באנו ואמרנו, עומק העקירה כעומק החקירה, כלומר ממניעים של תיקים פליליים שהיו תלויים מעל ראשו, מעל ראש בניו, קיבל ראש הממשלה את המלצות יועציו, שאמרו לו: פתרון כזה, ספין אדיר כזה, יוריד ממך גם את התקשורת וגם את השמאל, לא האמינו לנו. אמרו: לא יכול להיות שאדם כאריאל שרון – שהציל את המדינה לא פעם אחת ולא פעמיים – ירד עד כדי כך ויגיע לתוכנית כזאת בגלל שחיתות אישית. 
       
       אז אולי מי שלא האמין לנו לפני שנה כשאמרנו את זה, אולי בעקבות מאמרם של דנקנר ומרגלית אתמול ב"מעריב", אולי פתאום נפקחו עיניו והוא מבין באיזו ביצה נוראה של שחיתות שלטונית אנחנו נתונים. ומי שלא האמין, גם כשקרא את המכתב – והוא נבחר ציבור – ראוי לו מאוד להאמין למה שכתוב במאמר הזה לאחר שקרא את מבול תגובות הקוראים. גם אני אינני זוכר – כגולש בערוצי החדשות באינטרנט – כל כך הרבה תגובות של זעם עממי אמיתי כתגובות הקוראים על המאמר הזה. 
       
       ואם הממשלה הזאת מסוגלת להיות רגישה לרחשי הציבור – שייכנסו למאמר וייכנסו לעמודי התגובות שם, ויקראו מה חושב עליהם העם היום, משום ששלטונם מזדעזע והכיסא שלהם צריך לרעוד.
       
       העם הזה הולך להעיף אותם בגלל השחיתות הנוראה הזאת, שאין לה בכלל גבול. היא הגיעה גם לכך שעיתונאים שהם "מיין סטרים", שגם הם נרתמו להמלצתו של אמנון אברמוביץ' לנהוג בממשלה הזאת ובראשה כבאתרוג ולעטוף אותם בעטיפות של חסד ורחמים, ולעצום עיניים מול השחיתות – גם הם הבינו שהממשלה חצתה את הגבול. 
       
       אולי עכשיו, אולי עכשיו יאמינו לנו כשאנחנו אומרים עומק העקירה כעומק החקירה, ויפסיקו לעצום עיניים לנוכח השחיתות האישית והשחיתות השלטונית של ראש הממשלה ושל חלקים גדולים בממשלתו. 
       
       אנחנו מתנגדים להתנתקות, לעקירה, לגירוש הזה מכול וכול. אנחנו חושבים שזה פשע אנושי, אנחנו חושבים שזו טעות מדינית, אנחנו חוששים שזה יביא קרע כזה של העם, עד שעלולה להיגרם חס וחלילה מלחמת אחים. אבל גם אלה שסבורים שהתוכנית הזאת טובה, שלשיטתם צריך לעקור יישובים ולפרק את ההתיישבות, ולצאת מחבל-עזה ומצפון השומרון, גם הם לא יכולים להתעלם מהדרך שבה הממשלה מנהלת את ההתנתקות הזאת.
       
       וכאן – כאן ראויה לשבח חברת הכנסת אראלה גולן, שיזמה אתמול דיון בוועדת העבודה והרווחה כדי לשמוע את ההיבטים האנושיים, שרומסים אותם באמת בשלומיאליות וברשעות – צירוף נדיר של שני הדברים האלה. כאלה שאינם יודעים מה הם עושים, כאלה שאינם יודעים איזה עוול אישי ואיזה הרס משפחות ואנשים מעוללים לאנשים, וכאלה שיודעים ועושים זאת למרות הכול. 
       
       מינהלת סל"ע – מינהלת ההתנתקות – מתנהלת ברשעות נוראה, בחובבנות נוראה, בעצימת עיניים ובמצגי שווא כאילו עושים הכול כדי לפתור את הבעיות שמתעוררות בתוך התהליך הנורא הזה. מישהו מחפש דוגמאות לרשעות? מקובל שצריך לפצות אנשים על מה שלוקחים מהם. האם חברי הכנסת יודעים, האם האזרחים במדינה הזאת יודעים, שבעלי עסקים שצריכים עכשיו לוותר על עסקיהם אינם זכאים אפילו לשמאות אובייקטיבית שתבוא ותקבע כמה שווה העסק שלהם? המינהלה קובעת כמה העסק שלך שווה, לוקחת לך אותו ומשלמת. אם אתה סבור שאתה שווה יותר, אתה יכול להיות סבור כך. אין שמאות אובייקטיבית אפילו - מה שלא יעלה על הדעת במעשה רשעות כזה.
       
       כל המומחים שעסקו בעבר בגירושים של אוכלוסיות, בהעתקתן, בהעברתן למקומות אחרים, אלה שלמדו את לקחי ימית, יודעים שכלה ונחרצה, אם אין דרך אחרת אלא לעשות זאת כך, אז צריך להעביר את הקהילה כגוש אחד, כדי למנוע טראומה, כי זו קבוצת חיזוק, קבוצת תמיכה, אנשים שקשרו את גורלם לפני שנים, שחיים יחד, יכולים, יותר טוב מכל פסיכיאטר בעולם, לעזור זה לזה, לתמוך באנשים, בילדים ובגברים, שעכשיו ניטל כוחם והם בוכים בפני ילדיהם. את זה שמענו אתמול בוועדת העבודה, הרווחה והבריאות. נערה בת 18 מספרת איך אביה, שאמור להיות הדמות החזקה, הדומיננטית, בבית, יושב ובוכה חסר אונים מול ילדיו. 
       
       אז כולם יודעים שהדרך הטובה ביותר למנוע או לצמצם את הטראומה היא להעביר את היישובים האלה כגוש אחד, ופתאום נזכרו בזה. פתאום ראש הממשלה בא ועומד על דיונה ועושה מצג שווא מול המצלמות -  ליישר את השטח. מה? הוא לא יודע איך מקימים יישוב? הוא הקים מאות יישובים במדינה. הוא חושב שעל-ידי נפנוף ידיים מול מצלמות טלוויזיה מישהו יאמין לו שהוא באמת מתכוון להקים יישוב לתושבים האלה בפרק הזמן האמיתי?
       
מגלי והבה (הליכוד):
       
       כמה יישובים אתה הקמת? רק יודע להשמיץ.
       
אריה אלדד (האיחוד הלאומי - ישראל ביתנו):
       
       בינתיים, הוא הורס יישובים בקצב שהוא בונה אותם.
       
מגלי והבה (הליכוד):
       
       להפסיק את הדמגוגיה הזאת.
       
אריה אלדד (האיחוד הלאומי - ישראל ביתנו):
       
       מותר לך להגיד שמישהו רשע ופושע והורס, גם אם אתה לא ביצעת אף אחד מהפשעים האלה.

מגלי והבה (הליכוד):
       
       כמה כל ההשקעות של המדינה בהתנחלויות האלה? כמה השקעות בבניין? כמה השקעות בכבישים? על מה אתה מדבר? עוד מעט צריך לבכות בשביל לשלם להם - - -
       
אריה אלדד (האיחוד הלאומי - ישראל ביתנו):
       
       חבר הכנסת מגלי והבה, על הדברים שלך ייאמר: ברוב דברים לא יחדל פשע. גם אם תצעק 15 שנה - -
       
מגלי והבה (הליכוד):
       
       אני לא צועק. אני רק מסביר. תפסיק להטיף. תפסיק להטיף.
       
אריה אלדד (האיחוד הלאומי - ישראל ביתנו):
       
       - - להרוס יישובים ולעקור יישובים ברשעות ולגרש את האנשים מהם בלי לתת להם פתרונות - זו רשעות, ואין לזה שום קשר לכמה זכויות - - -  
       
מגלי והבה (הליכוד):
       
       - - -
       
אריה אלדד (האיחוד הלאומי - ישראל ביתנו):
       
       גם מי שתרם לבתי-יתומים כל חייו ורצח יתום לאחר מכן, הוא עדיין רוצח. כל מה שעשה אדם בעבר אינו פוטר אותו מאחריות פלילית ומאחריות מוסרית למה שהוא עושה היום.
       
מגלי והבה (הליכוד):
       
       אל תסית. אל תסית. זה מה שאתה עושה - - -
       
אריה אלדד (האיחוד הלאומי - ישראל ביתנו):
       
       אתה רשאי לומר על אדם שעושה היום מעשה פשע שזכות מעשיו הקודמים לא עומדת לו.
       
       עכשיו נזכרים שצריך להקים להם יישובים? עכשיו עומדים מול המצלמות ומנפנפים בידיים? עכשיו אומרים: תעלו, תיישרו את השטח? לא יודעים שצריך קודם תכנון, חקיקה ואישורים? לא, הכול מצג שווא, הכול זריית חול בעיניים. מהחול שנשאר בניצנים - זורים אותו בעינינו, כדי שנאמין שבאמת מתכוונים לעזור לאנשים האלה. 
       
       אם מישהו באמת היה מתכוון להעביר אותם כחטיבה אחת, כיישוב אחד, למקום מושבם, אז היה דוחה את התוכנית הזאת עד שיהיה להם יישוב ויוכלו לעבור לבתיהם. אבל אין שום כוונה לעשות זאת כמובן, כי יש איזה תאריך קדוש, שלא ברור מאיפה הוא נולד ומאיפה הוא נוצר, שאם לא יעמדו בו יתחולל שינוי קוסמי - השמש תתחיל להסתובב סביב כדור-הארץ ולא להיפך. יקרה משהו אם היישוב שנועד לעקירתם וליישובם מחדש של האנשים יהיה במקום ויהיה מוכן.
       
       באים ואומרים לנו: אבל התושבים לא משתפים פעולה, ולכן לא יהיה אפשר להקים את היישובים בזמן. אל תאמינו. לפני שבעה חודשים הועלה בוועדות רעיון ניצנים על-ידי נציגי המתיישבים - להעביר אותם ליישוב באזור אחד כחטיבה אחת. מה נעשה? אפס. שום דבר לא נעשה.
       
יורי שטרן (האיחוד הלאומי - ישראל ביתנו):
       
       בשיא אמר לשכוח מזה. יש לו שם - - -
       
אריה אלדד (האיחוד הלאומי - ישראל ביתנו):
       
       אני לא יודע מה העניין של יונתן בשיא בעניין הזה - האם יש ניגוד עניינים או לא - אנחנו ביקשנו לראות את הסכם ניגוד העניינים שהוא חתום עליו, כשהבאנו אותו לדון בְּוועדה, וסירבו להראות לנו את זה מטעמי צנעת הפרט. אז אינני יודע אם יש כאן עניין של ניגוד עניינים פרטי או לא, אבל לא זה הנושא באמת.
       
        נדמה לי שמינהלת סל"ע הזאת הוכחה כמינהלה שאיננה מביאה תועלת לא רק לא למתיישבים - היא הוקמה כביכול למענם - אלא גם לא לממשלה שהקימה אותה. ראש הממשלה בא אתמול מול המצלמות ועושה מצג שווא של כעס אמיתי על אנשי משרד הביטחון: איך זה שלפני חודש הוא אמר ליישר את השטח והשטח עוד לא ישר? הוא כועס עליהם למה זה עוד לא קרה.
       
היו"ר יולי-יואל אדלשטיין:
       
       אדוני, נא לסיים.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אני מסיים. מי שקרא אתמול את המאמר של דן מרגלית ואמנון דנקנר צריך להגיע למסקנה שאסור לתת לשלטון מושחת להחליט בשבילנו, לנהל אותנו, ואפילו לא לבצע עבור הכנסת הזאת את התוכנית שהיא החליטה עליה. תודה.

היו"ר יולי-יואל אדלשטיין:
       
       תודה רבה לחבר הכנסת פרופסור אלדד. תשיב על הצעתו, הצעה רגילה, השרה ציפי לבני. עשר דקות עומדות גם לרשותה.
       
שרת המשפטים ציפי לבני:
       
       אדוני היושב-ראש, כנסת נכבדה, אני תמכתי ועדיין תומכת בתוכנית ההתנתקות, ואני  גם חושבת ומאמינה שמחובתנו, מחובת הממשלה, לעשות את התהליך - אני לא רוצה להגיד "קל יותר" כי קל זה לא הולך להיות מבחינת אף אחד מהמתיישבים, אבל להקל אותו ככל שניתן.
       
       הזכויות של כל מתיישב נקבעו בחוק. היו דיונים בוועדות כאן בכנסת, ובמהלך הדיונים שיפרה הכנסת את הטיוטה הראשונית שהניחה הממשלה. בעצם, כל מתיישב, זכותו קבועה לו בחוק. אין זכות קבועה בחוק למתיישבים לעבור לגור ביחד, להיות ביחד, להרים את גוש-קטיף ולהעבירו למקום אחר, ובוודאי לא להתיישב בניצנים. למרות זאת, מאחר שבאמת בתקופה מסוימת לא היה תהליך הידברות, אולם לאחר מכן אני נפגשתי עם חלק מהמתיישבים והובהר לי שיש חשיבות בעיניהם, בעיני אותו חלק שנפגשתי אתו, להתיישבות שהיא התיישבות קהילתית, וניצנים היא האופציה המועדפת עליהם, אני לפחות חשבתי שמחובתנו לעשות את הניסיון ולייצר למתיישבים את אותה חלופה שהם רוצים ליום שאחרי, תוך כדי הבהרה שכמובן בתהליך הזה המחלוקת בדבר שאלת עצם ההתנתקות היא מחלוקת שתישאר קיימת, והיא קיימת. 
       
       אני לא חושבת שאיזה  תהליך שבו אנשים, ובדין ובצדק, חושבים על היום שאחרי הופך אותם כבר למסכימים לתוכנית. זו איננה הכוונה ואיננה היומרה, וכך גם ניהלנו את הדיונים. במסגרת התהליך הזה התקיימו אצלי דיונים, שבהם הובהרו העקרונות האלה.
       
       הנושא הזה עלה כאופציה שהחוק מאפשר לעשות אותה, אבל הוא איננו מחייב. דהיינו, על-פי החוק, על-פי סעיף 85 לחוק, יש אפשרות להגיע להסכמות עם מתיישבים, וכך נוהל הדיון, ובמסגרתו ביקשנו לנסות ולייצר משהו שדומה ככל שניתן למה שהמתיישבים רוצים. רק שכדי לדעת מה הם רוצים, צריך לדבר. ניהלנו תהליכים עם כמה קבוצות, עם כמה עורכי-דין, עם כמה קבוצות של מתיישבים, ולפחות מצד אחת מהקבוצות קיבלנו אישור דרך עורך-הדין שמדובר על 426 משפחות, ולהן באמת גם נוכל לייצר את המגורים הזמניים.
       
       היום הבהרתי ביחס לאחרים, ואני מבינה את ההיסוס שקיים אצל חלק, את ההתלבטות, ואני לא באה באיזו, חס וחלילה, אמירה של "אם לא - אז". אבל אני חושבת שמחובתי, דווקא כדי להראות את השקיפות שבה עובדת הממשלה, לומר שכדי לייצר את המגורים הקבוצתיים בתקופת הביניים - דבר שהחוק לא מחייב - צריך זמן.
       
       אומר חבר הכנסת אלדד: האם התאריך קדוש? כשאני מבינה שבמהלך התקופה, מאחר שאנחנו מתדיינים כבר כמה חודשים על הסוגיה הזאת ומאחר ש-x משפחות כבר הצטרפו - הדבר שאני לא רוצה שיקרה הוא, שישתמשו בנכונות שלנו לנסות ולהרים את ההתיישבות החלופית לא רק בשלב הקבע, אלא גם בתקופת הביניים, ויאמרו ביום האחרון: עכשיו אנחנו רוצים את זה, ולהשתמש בזה כמנוף לא להשיג באמת חיים קהילתיים, אלא כדי לדחות את התהליך כאיזה מין טקטיקה. 
       
       ולכן, היום הודעתי גם בתקשורת – וחשבתי שגם נכון לדלג על מתווכים, כי אני לא יודעת מה כל מתיישב בביתו יודע או לא יודע, וגם ביקשתי שזה יופיע בצורה מסודרת בהודעות למתיישבים, שמי שרוצה את התוכנית הזאת, צריך לומר את זה עכשיו. דרך אגב, היא איננה מושלמת, יש לה יתרונות וחסרונות, אבל מי שרוצה אותה, צריך לומר את זה עכשיו. אחרת, עם כל הרצון הטוב, לא נוכל לספק את המגורים הזמניים. 
       
       אחת הסוגיות שאנחנו מתלבטים לגביהן היא שאלת היישובים, כמה יישובים נקים. כדי להקים יישובים, צריך לא רק לגמור את ההליך התכנוני, אלא גם לקבל החלטת ממשלה שתהיה מבוססת על איזה שהם קריטריונים. לכן אני דווקא מנצלת את ההזדמנות הזאת כדי לומר שמי שהתוכנית הזאת מעניינת אותו – ולא רק מי שהיא מעניינת אותו לגבי העתיד, אלא גם מי שרוצה להצטרף לתהליך של מגורים זמניים שלא כולם בתוכנית, אלא חלק גם באזור - חשוב שיאמר את זה היום, דווקא מתוך רצון של הממשלה להעמיד במועד הפינוי את הפתרונות כפתרונות ראויים. 
       
       אני רוצה לחזור ולהבהיר, שהחוק איננו מחייב שבמועד הפינוי יהיו מגורים זמניים. לכל אדם יש אפשרות לקבל שכר דירה, כפי שקובע החוק, ופיצוי שיאפשר לו לרכוש את ביתו במקום אחר. התהליך הזה שאנחנו עושים לבקשת המתיישבים הוא תהליך נוסף, הוא תהליך של הליכה לקראת, הוא תהליך שמנסה לייצר משהו שעונה על צרכים כלשהם של המתיישבים, בוודאי לא במאה אחוז, כי את הכאב שבעקירה ואת המחיר שהם משלמים כנראה לא נוכל להשיב במאה אחוז. 
       
       אני הייתי שמחה אם הרצון הטוב של הממשלה במקרה הזה לא היה מתפרש לרעה או מנוצל כדי לנסות ולדחות את ההתנתקות. קחו את זה במקרה הזה כפי שזה. זאת ההצעה, אלה הצרכים, וחבל שאותו מתיישב בודד, אולי מתוך שיקולים של הנהגה פוליטית, יבחר לחכות ובסופו של יום לא יתאפשר לנו לעשות את מה שאני חושבת שנכון מבחינתו. 
       
       אני מציעה להסיר את ההצעה. 
       
היו"ר יולי-יואל אדלשטיין:
       
       תודה רבה. האם חבר הכנסת אלדד מסכים להסרת ההצעה ולהסתפק בדברי השרה?
       
אריה אלדד (האיחוד הלאומי - ישראל ביתנו):
       
       לא. 
       
היו"ר יולי-יואל אדלשטיין:
       
       אתה דורש דיון במליאה, ולכן חבר הכנסת יורי שטרן דורש דיון בוועדה. בבקשה, אדוני. 
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד השרה, אני רוצה לשאול אותך שאלה, כי את אדם הגיוני. התקבלה החלטה על גירוש היהודים מחבל-עזה ופירוק היישובים. ההחלטה הזאת נומקה בזמנה ביתרונות של ביטחון, של תהליך השלום, ובכך שאנחנו נחזק גושי התיישבות אחרים. 
       
       הנה אנחנו עומדים שלושה חודשים לפני שההחלטה הנוראית הזאת אמורה להתבצע, ומה אנחנו רואים? כל הגורמים הביטחוניים אומרים שלאחר ההתנתקות יהיה גל טרור חדש. הפרטנר הפלסטיני שייווצר לא עושה דבר כדי לפרק את תשתיות הטרור. בזירה הבין-לאומית כולם אומרים שהם לא יסתפקו בנסיגתנו מעזה, אלא הם ידרשו להסתלק גם מהמקומות האחרים. לגבי חיזוק גושי ההתיישבות, אפילו אותה החלטה מינורית לחזק את מעלה-אדומים על-ידי חיבורה לירושלים, גם היא הוקפאה על-ידי ראש הממשלה. 
       
       וגם רואים שלא הכינו חלופות למתיישבים. הם לא יודעים לאן ילכו, ואין שום מערך של סיוע פסיכולוגי. חברת הכנסת גולן היתה שם. 
       
       בקיצור, שוקת שבורה, שום ציפייה לעתיד טוב יותר בתחום הביטחוני, שום יתרון פוליטי לאחר ההתנתקות. כעת כולם שותקים, כי כולם רוצים שנסתלק מעזה, ולכן אני מבקש לקיים דיון בוועדה.  
       
היו"ר יולי-יואל אדלשטיין:
       
       תודה רבה לחבר הכנסת יורי שטרן. אולי המציע יכול להסכים להצעה האחרת. מבחינה פרוצדורלית אין בעיה. האם אתה מסכים להצעתו של חבר הכנסת שטרן? 
       
אריה אלדד (האיחוד הלאומי - ישראל ביתנו):
       
       כן. 
       
היו"ר יולי-יואל אדלשטיין:
       
       אז יש לנו חיים יותר פשוטים ויש הצבעה אחת של דיון בוועדה מול הסרה. 
       
אראלה גולן (שינוי):
       
- - -

היו"ר יולי-יואל אדלשטיין:
       
       זה לא רלוונטי, זה דיון אחר. יש דיונים בוועדת חוקה, חוק ומשפט כל שבועיים ויש דיונים בוועדת הכספים. אם כן, מי שמצביע בעד – מצביע בעד דיון בוועדה, נגד – הסרה מסדר-היום של הכנסת. 

שרת המשפטים ציפי לבני:
       
       להעביר לוועדה - - - 
       
היו"ר יולי-יואל אדלשטיין:
       
       אני מודיע לפרוטוקול שגם השרה מצביעה בעד דיון בוועדה. 

הצבעה מס' 13
       
בעד ההצעה להעביר את הנושא לוועדה – 7
בעד ההצעה שלא לכלול את הנושא בסדר-היום – 1
נמנעים – 1
ההצעה להעביר את הנושא לוועדת הכלכלה נתקבלה. 
       
היו"ר יולי-יואל אדלשטיין:
       
       שבעה בעד, מתנגד אחד, נמנע אחד או אחת. 
       
       חבר הכנסת אלדד, באיזו ועדה יתקיים הדיון? 
       
אריה אלדד (האיחוד הלאומי - ישראל ביתנו):
       
       הכלכלה?
       
היו"ר יולי-יואל אדלשטיין:
       
       אתה מבקש לקיים את הדיון בוועדת הכלכלה. באין הצעות אחרות, הדיון יתקיים בוועדת הכלכלה. 
       
       
מסמכים שהונחו על שולחן הכנסת
       
היו"ר יולי-יואל אדלשטיין:
       
       לפני שנעבור לנושא הבא, נעבור להודעה לסגנית המזכיר. 
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הריני להודיע כי חברת הכנסת אראלה גולן הודיעה על רצונה למשוך את תמיכתה במועמדותו של השופט מיכה לינדנשטראוס לכהונת מבקר המדינה, כפי שהועברה לידי יושב-ראש הכנסת. תודה. 
       
היו"ר יולי-יואל אדלשטיין:
       
       תודה. 

       
הצעה לסדר-היום
מצבו הקשה של יונתן פולארד וטענותיו בדבר התעללות בו

היו"ר יולי-יואל אדלשטיין:
       
       חברי הכנסת, המצב הוא כדלקמן: יש הצעה רגילה לסדר-היום, מס' 6607, על מצבו הקשה של יונתן פולארד וטענותיו בדבר התעללות בו, של חבר הכנסת יאיר פרץ. ישיב סגן השר מגלי והבה. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, כל ממשלות ישראל לדורותיהן, כערך עליון של העם היהודי, היו מודעות לחשיבות הרבה של השמירה על שבויינו, על אלה שפועלים למען היהודים בארץ-ישראל. יונתן נמצא בכלא האמריקני זו השנה ה-20, וכל הממשלות מנסות בכל מיני דרכים להשפיע על הממשל בארצות-הברית ולשכנע אותו לשחרר את יונתן. 
       
       לצערי הרב, שום ניסיון לא נשא פרי. גם כשוויתרו על חלק מארץ-ישראל, כשראש הממשלה הקודם בנימין נתניהו היה בארצות-הברית, גם אז היתה הבטחה שהוא חוזר הביתה עם יונתן, אבל לצערי הרב גם שם שילמנו ולא קיבלנו את יונתן בחזרה. 
       
       השאלה המרכזית שמדירה שינה מעיני היא העתירה שהגיש עכשיו יונתן נגד הממשל בארצות-הברית. הוא מבקש בעתירה שלו להקים ועדת חקירה, שתחקור את תנאי הכליאה שלו. אני קצת מתפלא שמדינה כמו ארצות-הברית, שיש לה קצת רגישות, משתמשת באמצעים קשים ביותר, באמצעים שאף מדינה, גם לא מהחשוכות ביותר, לא משתמשת בשיטות האלה של עינויים: להעמיד אדם עירום במשך שעות על גבי שעות במחלקה לחולי-נפש, החדרת חפצים לגופו, ועוד כהנה וכהנה עינויים שהאוזן לא יכולה לשמוע. 
       
       גם היום אנחנו מתבשרים, שאו-טו-טו, אולי במסגרת הפיצויים שארצות-הברית תנסה לפצות אותנו על ההתנתקות, אולי יחזירו את יונתן הביתה. במה מדובר בסך הכול? הרי מדובר במדינה ידידותית שיש לנו קשרים טובים אתה. 
       
עזמי בשארה (בל"ד):
       
       במדינה ידידותית  מותר לרגל, אתה אומר. 

יאיר פרץ (ש"ס):
       
       לא, לא אמרתי שמותר לרגל. אמרתי שעם כל הטכנולוגיות, יש דברים משותפים גם לנו - - - 

עזמי בשארה (בל"ד):
       
       תבקשו חנינה מהמדינה ההיא.

קריאה:
       
       - - - 
       
יאיר פרץ (ש"ס):
       
       לא אמרתי לרגל, ואני לא נותן לגיטימציה לדבר הזה. אבל אני חושב שהעונש שנגזר על יונתן הוא עונש קשה מנשוא לאותה בעיה, לאותה עבירה שבה הוא נאשם. מאסר עולם בתנאים קשים, גם אם נלך לחומרה, חבר הכנסת בשארה, בכל זאת, זה אדם שצריך להתחשב בו. להעמיד אדם עירום במשך 24 שעות, בתנאי מזג אוויר קשים ביותר, במחלקה לחולי-נפש - וזו מדינה נאורה. 
       
       אדוני היושב-ראש, בשמם של מיליוני אזרחי ישראל, יהודים מכל העולם, אני קורא, הגיעה השעה שנשיא ארצות-הברית ישקול לחון את יונתן. 
       
       אני פונה לממשלה. אני בטוח שהיא עושה הכול, אבל עם זאת אני בטוח שזו הזדמנות שצריך לנצל על מנת להוציא את יונתן מהכלא, שכן אנחנו מנהלים עכשיו משא-ומתן עם ארצות-הברית על ההתנתקות. זה צריך להיות תנאי בל יעבור. אם כבר ויתרנו על ארץ-ישראל ולא קיבלנו כלום, לפחות לקבל את הדבר האלמנטרי הזה, לקבל היום את יונתן, שפעל למען המדינה, עשה את זה בכל חפצו על מנת לעזור למדינת ישראל.  
       
       אני קורא לראש הממשלה: בשבוע הבא, אדוני ראש הממשלה, אתה יוצא לארצות-הברית. אנא ממך, שים את הסעיף הזה בסדר-היום, תיאבק בשמם של כל אזרחי מדינת ישראל למען יונתן. אני בטוח שהנסיעה הזאת תניב פרי, ושבו בנים לגבולם. 

היו"ר יולי-יואל אדלשטיין:
       
       תודה רבה לחבר הכנסת יאיר פרץ. ישיב כאמור בשם הממשלה סגן השר מגלי והבה. 

סגן שר במשרד ראש הממשלה מגלי והבה:
       
       אדוני היושב-ראש, כנסת נכבדה, מדינת ישראל פועלת זה שנים רבות מול ארצות-הברית למען שחרורו של פולארד. 
       
       בהתאם לסיכום בין שר החוץ לראש הממשלה, הנחה משרד החוץ את שגרירנו בוושינגטון לבקר את פולארד. זה ביקור שקיים נציג רשמי של מדינת ישראל אצל פולארד, כפי שאמרת, חבר הכנסת פרץ, זו הפעם הראשונה אחרי 20 שנה. אומנם, היו ביקורים של חברי הכנסת, של שרים באופן לא רשמי. השינוי הוא, כרגע, אחרי הביקור, שנשמע מפי השגריר את הדיווח העדכני על הבעיות שצריך לטפל בהן. 
       
       צריך לזכור, אדוני היושב-ראש, חברי חברי הכנסת, שאנחנו מטפלים בעניין מדיני רגיש מאוד,  ולטובת העניין אנו  מעדיפים לטפל בו בדרכים דיסקרטיות וראויות. הקשרים שלנו עם ארצות-הברית חשובים לשני הצדדים. מצד אחד, חשוב לשמור על הקשרים האלה, ומצד שני, צריך לטפל בצורה נכונה ולא בדרך שכל אחד מוצא לנכון. יצא לי לטפל בסוגיות מסוג זה. חשוב להגיע להבנות ולהסכמות עם הצד השני לפני שרצים לתקשורת ומתחילים להאשים. כמו שאנחנו לא רוצים שאף אחד יפגע בנו, בביטחוננו, וירגל, ברור ששום מדינה, ידידותית ככל שתהיה, לא מצפים ממנה שתפעל בדרך שתפגע בסופו של דבר בשתי המדינות. 
       
       אנחנו תקווה שבהמשך הטיפול, בהתחשב במכלול היחסים המיוחדים בינינו לבין ארצות-הברית, נעשה הכול בדרכים הדיסקרטיות, ראש הממשלה לא יזניח את הנושא, ימשיך לטפל בזה בתקווה שהסוגיה תבוא על פתרונה. תודה רבה. 

היו"ר יולי-יואל אדלשטיין:
       
       תודה. אני מבין שסגן השר משיב מעל דוכן הכנסת בפעם הראשונה. אני מברך אותך על כך. נשמח לראות אותך שוב ושוב על הדוכן הזה בתפקידך. 

סגן שר במשרד ראש הממשלה מגלי והבה:
       
       תודה, אדוני. 

היו"ר יולי-יואל אדלשטיין:
       
       עם זאת, אני מבקש ממך באופן אישי, אם תמצא פעם איזו דרך דיסקרטית שבה העניין מטופל, תספר לי בסוד; אני מבטיח לשמור על דיסקרטיות. אני מטפל בעניין הזה כמעט עשר שנים. עוד לא מצאתי שום דרך דיסקרטית שבה העניין מטופל. זאת היתה הערה אולי לא ראויה ליושב-ראש של ישיבה, אבל בנושא של פולארד לא יכולתי להתאפק. 
       
סגן שר במשרד ראש הממשלה מגלי והבה:
       
       בתקווה שבסוף נגיע לפתרון הסוגיה. 

היו"ר יולי-יואל אדלשטיין:
       
       בעזרת השם. תודה, אדוני סגן השר מגלי והבה. מה סגן השר מציע לעשות עם ההצעה, להסתפק בדבריך, להעביר לוועדה, להעביר למליאה? 
       
יאיר פרץ (ש"ס):
       
       להעביר לוועדה. 

היו"ר יולי-יואל אדלשטיין:
       
       אתה יכול לדרוש רק מליאה, אדוני, בתוקף היותך המציע. 

סגן שר במשרד ראש הממשלה מגלי והבה:
       
       להסתפק בדברי. 

היו"ר יולי-יואל אדלשטיין:
       
       להסתפק בדבריך. הצעה אחרת לחבר הכנסת דהאמשה, בבקשה. 
       
נסים זאב (ש"ס):
       
       אין הצעה אחרת. 
       
היו"ר יולי-יואל אדלשטיין:
       
       חבר הכנסת פרץ מסתפק בדברי סגן השר, או מבקש דיון במליאה? 
       
יאיר פרץ (ש"ס):
       
       לא מסתפק. 
       
היו"ר יולי-יואל אדלשטיין:
       
       לא מסתפק, לכן יש הצעה אחרת של דהאמשה. חבר הכנסת פרץ מבקש מליאה, סגן השר מבקש להסתפק, חבר הכנסת דהאמשה מבקש ועדה, מה לא ברור. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, הנושא כאוב דיו. האמת, לא רציתי לגעת במישרין בנושא הלוהט הזה, אבל צריך לזכור שיש לנו גם נושאים לוהטים אחרים. יקר לחבר הכנסת פרץ לדבר על הנושא ולשחרר את האסיר הזה שנידון ונשפט, אגב, לא במדינת אויב ולא כלוחם חירות, וישראל יושבת על אלפי אסירים פלסטינים, לוחמי חופש למען החירות של עמם, חלקם יושבים גם בלי משפט, בלי שום הוכחות, בלי ראיות, בלי שום טריבונל, ואף אחד לא חושב שצריך לעשות משהו. אפילו הממשלה הזאת, שהתחייבה להתחיל לשחרר את האסירים האלה, איננה עושה בעניין הזה מאומה. 
       
       היא שחררה את אלה שהיו צריכים להשתחרר ממילא בתוך חודש-חודשיים ובינתיים מקפיאה את כל התהליך. אני חושב שההקפאה הזאת בסוף תתפוצץ לכולנו בפנים, בראש ובראשונה בפני ראש הממשלה ובפני ממשלתנו, שאיננה עושה דבר בעניין. 
       
       ברשותך, אדוני, עוד משפט אחד בנושא הקודם שרציתי לדבר עליו, על האזרחות, על הדמוגרפיה  ועל הוראת השעה. פעם אמרו שמדינת ישראל היא יהודית לערבים ודמוקרטית ליהודים, עכשיו אני אומר, היא מדינה יהודית ולא דמוקרטית, אלא יהודית ודמוגרפית, מדינה שהולכת על דמוגרפיה. תודה רבה. 

היו"ר יולי-יואל אדלשטיין:
       
       חברי הכנסת, אנחנו נעבור להצבעה. בעד – דיון במליאה, נגד – להסיר מסדר-היום. בעד דיון בנושא פולארד במליאה, נגד – להסיר מסדר-היום של הכנסת; בעצם להסתפק בתשובת סגן השר. 
       
הצבעה מס' 14
       
בעד ההצעה לכלול את הנושא בסדר-היום – 10
בעד ההצעה שלא לכלול את הנושא בסדר-היום – 1
נמנעים – אין
ההצעה לכלול את הנושא בסדר-היום של הכנסת נתקבלה. 

היו"ר יולי-יואל אדלשטיין:
       
       בעד - 10, נגד - אחד, אין נמנעים. אני קובע כי הדיון יתקיים במליאת הכנסת. 


הצעה לסדר-היום 
הצורך בהחזרת המענקים לדיור ממשרד השיכון
       
היו"ר יולי-יואל אדלשטיין:
       
       הנושא הבא הוא הצורך בהחזרת המענקים לדיור ממשרד השיכון, הצעה לסדר-היום שמספרה 6646. ישיב שר הבינוי והשיכון, אם יופיע. המציע הוא חבר הכנסת יעקב ליצמן.

יעקב ליצמן (אגודת ישראל - יהדות התורה והשבת):
       
       השר לא נמצא.
       
היו"ר יולי-יואל אדלשטיין:
       
       אכפת לך לדבר? את השעון אני אפעיל כשהשר יופיע. אני סומך על שר השיכון שהוא יופיע. 

יעקב ליצמן (אגודת ישראל - יהדות התורה והשבת):
       
       אדוני היושב-ראש, כנסת נכבדה, הנושא שאני מעלה כאן הוא לא נושא חדש. אני חושב שהגיע הזמן שהממשלה תעשה שוב חושבים. המענקים בוטלו לפני שנתיים בחוק ההסדרים, בחוק התקציב. היום כולם מודים שזאת היתה טעות. אני יכול להעיד על עצמי וגם עליך שאנחנו הצבענו נגד, צעקנו נגד בוועדה. אבל לצערנו זה עבר בקואליציה דאז. היום כולם מבינים שעשו כאן טעות. כולם, חוץ משר האוצר. שר האוצר עדיין מתעקש לא לחדש את המענקים.
       
       אמרתי כבר כמה פעמים בוועדת הכספים, גם לשר האוצר וגם לפקידי האוצר: משרד השיכון משלם מעל 300 מיליון שקלים עבור עמלות למשכנתאות לזכאים. את ההלוואות האלה אפשר לקבל באמצעות בנקים בשוק החופשי, תתפלאו לשמוע, בפחות ריבית ממה שהממשלה מסבסדת.
       
       אז למה לא לקחת את הכסף הזה ולתת לפריפריה, לתת לנגב, לתת לגליל? אני לא מדבר כרגע על מרכז תל-אביב או מרכז ירושלים, אבל לפחות בפריפריה. גם בשכונות החדשות, בעיירות החדשות. בקריית-גת, למשל, אם יש דירות חדשות, אם יש דירות אפילו בביתר, באלעד, במקומות היותר רחוקים, לא בתוך העיר ממש. צריך להחזיר את המענקים. אני חושב שמשרד השיכון בהחלט יכול למצוא דרכי מימון לזה.
       
       אגב, אנחנו חייבים לדעת עוד דבר: עדיין יש מיתון במשק. קראנו בעיתונות ובכלי התקשורת שפתאום הצמיחה היא לא כמו שחשבו שתהיה. אפילו יש ירידה ברבעון הראשון השנה לעומת מה שהיה לפני שנה. לכן, כדי לצאת ממיתון ולעודד את שוק הנדל"ן, אם ייתנו מענקים - ואני מבין שהקבלנים לא יעלו את המחירים בעקבות תוספת המענקים. חיוני לעשות הסכם כזה, לפחות הבנה עם הקבלנים. ברור לי שהמשק, לפחות הנדל"ן יצא מהמיתון. אנחנו במיתון קשה בנדל"ן, ואם שר האוצר חשב עד לפני יומיים שאנחנו כבר בצמיחה גדולה והכול בסדר, פתאום הנתונים מאתמול הראו שאנחנו לא כל כך טובים. פתאום ירדה הצמיחה. אם יוסיפו את המענקים יהיו יותר רכישות של דירות, יהיו הכנסות ממסים, תהיה יותר פרנסה לעורכי-דין, לרואי-חשבון, הכול נע סביב הנדל"ן.
       
       משום-מה משרד האוצר מתעקש ואין שום משא-ומתן רציני בין משרד השיכון למשרד האוצר. לא שמעתי ששר השיכון ושר האוצר ישבו וסיכמו, אף שבדיון בוועדת הכספים השבוע אמר שר האוצר שבודקים את זה. מה זה בודקים את זה? אפשר לבדוק, זה ייקח שנה - עד הבחירות.

אורית נוקד (העבודה-מימד):
       
       היתה ישיבה של ועדת שרים לנגב ולגליל ושם היה סיכום שבתוך שבועיים הם יסכמו. 
       
יעקב ליצמן (אגודת ישראל - יהדות התורה והשבת):
       
       הם לא אמרו מתי השבועיים מסתיימים.
       
אורית נוקד (העבודה-מימד):
       
       תאריך הישיבה היה ה-9 במאי. 
       
יעקב ליצמן (אגודת ישראל - יהדות התורה והשבת):
       
       אנחנו היום ב-18 בחודש, אז יש לנו עוד שישה ימים. אני מבקש לציין לפרוטוקול הכנסת שבתוך שישה ימים שר האוצר ייתן תשובה חיובית לשר השיכון. אני מבטיח לך שאם הכול יהיה בסדר לא נקיים דיון במליאה. אבל אני לא רואה שזה המצב. 
       
       הסתכלתי על שר האוצר השבוע בוועדת הכספים, כששאלתי אותו על נושא המענקים. אדוני שר השיכון, לפי התשובה שלו והבעת הפנים שלו, רבותי, אין מענקים. אני אומר לכם, רק דרך אחת אפשרית, דרך לחץ ציבורי, דרך הכנסת לדחוק את משרד האוצר, את שר האוצר, כדי להחזיר לפחות בפריפריה.  
       
       אדוני השר, הפריפריה שלי והפריפריה שלך, יש גם הבדל. יש גם רהט בנגב, אני מסכים. אני טוען שגם מקומות קצת יותר קרובים מערד, למשל קריית-גת, צריך לעודד, במיוחד לציבור שלי. 

היו"ר עבד-אלמאלכ דהאמשה:
       
       אבקש לסיים.
       
יעקב ליצמן (אגודת ישראל - יהדות התורה והשבת):
       
       יש לי זמן נוסף. היושב-ראש הקודם אמר לי כי עשר הדקות יתחילו אחרי ששר השיכון ייכנס. לכן יש לי לפחות עוד שמונה דקות, אבל אני לא אנצל את זה ואסיים.
       
       לכן, אדוני השר, אני מבקש שתסכים להעביר את הנושא לוועדה. לא שאני צריך דרך הכנסת לדון בזה בוועדה, כי בין כך ובין כך יש לי גם אפשרות לעשות את זה בעצמי. רציתי לנצל את במת הכנסת ללחץ ציבורי על משרד האוצר, שלדעתי צריך להיענות לבקשה הזאת, שאני מבין, אדוני השר, שאתה מוביל. ביחד אפשר להגיע להסכמה. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת ליצמן. יעלה וישיב כבוד שר השיכון, בבקשה. 
       
שר הבינוי והשיכון יצחק הרצוג:
       
       מכובדי חבר הכנסת ליצמן, חברות וחברי הכנסת, אדוני היושב-ראש, מרגע כניסתי לתפקיד טענתי ואני חוזר וטוען באופן עקבי, שהפסקת המענקים לזכאי משרד השיכון באזורי פריפריה היוותה מכת מוות לענף הנדל"ן באזורים הללו. 
       
       לפני כשנתיים, כאשר הביאו שר האוצר נתניהו ושר השיכון דאז אפי איתם לוועדת הכספים של הכנסת הצעה לבטל את המענקים באזורי הפריפריה, זעקנו חבר הכנסת שוחט ואנוכי וחברת הכנסת נוקד וחברי כנסת אחרים, נגד הצעד הזה, שכן טענו שבמצב כזה לא יהיה כדאי לזכאי או לזוג צעיר שרוצה להתגורר בפריפריה לרכוש דירה. אין לו שום תמריץ, היות שגובה החזר המשכנתה יהיה אחיד בכל הארץ. 
       
       משרד האוצר הציע לחלופין סבסוד ההלוואות. מתברר בדיעבד, וברור היום לחלוטין על-פי הנתונים, שהמהלך הזה לא הצליח כלל. יתירה מזו, מבחינת הזכאים עדיין עלותו פי-שניים ממענק ישיר. 
       
       מעת כניסתי לתפקיד ניסיתי לפצח את ההתנגדות של משרד האוצר. קיימתי ישיבות רבות מאוד עם אגף התקציבים, עם אגף החשב הכללי, עם שר האוצר עצמו ועם כל העוסקים במלאכה. הבאתי עמי לפגישות גם את פרנסי האזורים מהדרום ומהצפון. הבאתי אתי גם את הקבלנים שהתחייבו שלא להעלות את מחירי הדירות אם יוחזרו המענקים. ההתנגדות שנתקלתי בה היתה נחרצת, אדוני חבר הכנסת ליצמן, היות שהטענה היתה, שהיום השוק מאוד אטרקטיבי, מחירי הדירות נמוכים והריביות נמוכות דיין, ואנשים בעצם צריכים לרוץ לקנות את הדירות.    
     
       היום יש מלאי של - - -

יעקב ליצמן (אגודת ישראל - יהדות התורה והשבת):
       
	- - -

שר הבינוי והשיכון יצחק הרצוג:
       
       בדיוק. יש מלאי של אלפי דירות ריקות בנגב ובגליל, מה גם שהאזורים הללו סבלו מהגירה שלילית. יש בהם רגרסיה מבחינה כלכלית, והנושא הזה - - -

יעקב ליצמן (אגודת ישראל - יהדות התורה והשבת):
       
       - - -

שר הבינוי והשיכון יצחק הרצוג:
       
       על זה אנחנו מדברים, אדוני. לכן, אני הצעתי למר פרס, המשנה לראש הממשלה, ולסגניתו, שנמצאת אתנו כאן, להעלות על שולחן ועדת השרים לנגב וגליל הצעת החלטה בנושא הזה, שלפיה זכאים, דהיינו רוכשים בפעם הראשונה, ייהנו ממענק של 50,000 שקלים בנגב ובגליל.

יעקב ליצמן (אגודת ישראל - יהדות התורה והשבת):
       
       - - - 
       
שר הבינוי והשיכון יצחק הרצוג:
       
       אני רוצה לומר מדוע: הבעיה היא המגבלה התקציבית. גם בתוכנית שאני מציע היום מדובר בעלות של 250 - - -

יעקב ליצמן (אגודת ישראל - יהדות התורה והשבת):
       
       אני לא רואה הרבה אנשים - - -

שר הבינוי והשיכון יצחק הרצוג:
       
       חבר הכנסת ליצמן, אנא ממך. יש מלאי, למשל בבאר-שבע ובדרום – 2,500 יחידות דיור ריקות שלא נמכרות. יש בצפון, שלא לדבר על כל המגזרים ובכל תחומי החיים בנגב ובגליל. זה מאוד ברור. אני גם אמרתי שאני מוכן שהמבצע יהיה לתקופה ולא יהיה בלתי מוגבל. אני מבין את זה ובלבד שבאיזה מקום זה ייפגש עם הצמיחה המיוחלת, שאנחנו עדיין לא רואים אותה.
       
       לכן, ביקשתי בוועדת השרים שהתכנסה לפני עשרה ימים החלטה להחזיר את המענקים הללו. היתה התנגדות נחרצת מאוד של שר האוצר. דקה לפני ההצבעה ממש ביקש ראש אגף התקציבים תקופה של שבועיים למצות אתנו משא-ומתן. שאלתי אותו בוועדה אם השבועיים האלה ינוצלו בצורה הוגנת, דהיינו,  בפתיחות או שאתה שוב תמרח אותנו כפי שהאוצר מרח אותנו עד היום. התשובה היתה חד-משמעית: אני בא בראש פתוח ומתוך רצון להגיע להסדר. השר פרס הניח את זה על שולחן הוועדה להצבעה ביום רביעי הבא. כך שאם לא נסכם, ההחלטה תבוא להצבעה. האוצר כבר איים לערער למליאת הממשלה, אבל שר האוצר אמר לי שהוא בכלל לא מתנגד והוא מוכן להגיע להסדר. מלים לחוד ומעשים לחוד. 
       
       נקבעה לי פגישה חשובה מאוד עם אגף התקציבים ביום חמישי. אנחנו עושים עבודת הכנה לפני כן, ואם צריך גם אשב עם שר האוצר כדי לנסות ולמצוא את המרכיבים הנאותים של ההחלטה שעלותה, נכון לעכשיו, על-פי הצעת המחליטים שלנו, 250 מיליון שקלים. 
       
       אני מקווה להיות איש בשורה, וכפי שאמרת בצדק, שיישובים כמו ערד ודימונה ובאר-שבע וצפת וכרמיאל ונצרת וכל היישובים באזורים הללו, גם הערביים וגם היהודיים, ייהנו ממענקים בצורה מוחלטת.

סגנית המשנה לראש הממשלה אורית נוקד:
       
       וגם ההתיישבות במגזר הכפרי.

שר הבינוי והשיכון יצחק הרצוג:
       
       עולה השאלה של ההתיישבות במגזר הכפרי. גם היא זקוקה לתמריצים הללו ואנחנו תומכים בכך. הנושא הזה פתוח, מכיוון שהאוצר טוען שהוא במקביל מדבר על הפחתת מחירי הקרקע בהתיישבות הכפרית, אבל זה נושא לבדיקה. 
       
       הקו שלנו, בצורה עקבית, ואני אומר את זה על דעת כל הדרג המקצועי של משרד הבינוי והשיכון: כשל השוק שאנחנו איתרנו, שמרגע מסוים, מדרגה מסוימת של זכאים, אין כושר קנייה, או יותר נכון אין די כושר החזר של המשכנתה החודשית, כדי שמשפחה תרגיש בטוחה בעצמה לרכוש את הדירה. לכן, אנחנו רוצים לעודד את המהלך הזה, שאנחנו חושבים שהוא חשוב גם כלכלית וגם חברתית. תודה רבה.

היו"ר עבד-אלמאלכ דהאמשה:
       
       תודה רבה לשר השיכון. מה מציע אדוני השר לגבי המשך הדיון בהצעה לסדר-היום?

שר הבינוי והשיכון יצחק הרצוג:
       
       אני מקבל את עמדת המציע - להעביר את הדיון לוועדת הכספים.

היו"ר עבד-אלמאלכ דהאמשה:
       
       תודה רבה. 
       
       חברי הכנסת, אנחנו נעבור להצבעה. מי בעד להעביר לוועדת הכספים? מי נגד? אפשר להצביע.

הצבעה מס' 17

בעד ההצעה להעביר את הנושא לוועדה – 10
נגד – אין
נמנעים – אין
ההצעה להעביר את הנושא לוועדת הכספים נתקבלה. 

היו"ר עבד-אלמאלכ דהאמשה:
       
       הצעתו של חבר הכנסת ליצמן בעניין הצורך בהחזרת המענקים לדיור במשרד השיכון התקבלה ברוב של עשרה תומכים, אין מתנגדים ואין נמנעים, והיא תועבר להמשך הדיון בה בוועדת הכספים. תודה רבה.


הצעות לסדר-היום
דוח מבקר המדינה 

היו"ר עבד-אלמאלכ דהאמשה:
       
       חברי הכנסת, אנחנו עוברים לנושא הבא: דוח מבקר המדינה - הצעות דחופות לסדר-היום שמספריהן 6573, 6588, 6605, 6622, 6623, 6626, 6629 ו-6640. ראשונת המציעים, חברת הכנסת אראלה גולן - בבקשה, גברתי.

חיים אורון (יחד):
       
       איפה הממשלה?

היו"ר עבד-אלמאלכ דהאמשה:
       
       אחריה ידברו חברי הכנסת חיים אורון, יצחק כהן, עזמי בשארה ודוברים נוספים לפי הסדר. בעניין השאלה איפה הממשלה, חבר הכנסת אורון, אנחנו ניתן לך תשובה מיידית. מבררים את העניין. רק כרגע יצא השר.

סגנית המשנה לראש הממשלה אורית נוקד:
       
       - - -

היו"ר עבד-אלמאלכ דהאמשה:
       
       אני מאוד מכבד את תשובתה של סגנית השר, חברת הכנסת נוקד. יכולת ללחוש את זה למר אורון ולחסוך מכולנו את כל הטרדה הזאת. הוא יושב ממש לידך.

סגנית המשנה לראש הממשלה אורית נוקד:
       
       אמרתי את זה ליושב-ראש הקודם.
       
אראלה גולן (שינוי):
       
       איך אפשר לתת תשובה אם לא נוכחים בדיון?


היו"ר עבד-אלמאלכ דהאמשה:
       
       הוצאתי ידי חובה את ישיבתה של חברת הכנסת נוקד כסגנית שר והיא מייצגת את הממשלה, אבל בכל זאת, יש שר בדרך למליאה והוא יגיע מייד. חברת הכנסת אראלה גולן, את יכולה להתחיל.
       
אראלה גולן (שינוי):
       
       איך הוא יענה לי אם הוא לא יקשיב?

היו"ר עבד-אלמאלכ דהאמשה:
       
       תהיה תשובה.

אראלה גולן (שינוי):
       
       כנבחרת ציבור, כאזרחית, אני חייבת להודות שאני מתביישת לפתוח את העיתון בכל בוקר. יש לי רק שלוש דקות לדבר, אבל גם 30 דקות, ואולי גם 30 שעות לא יספיקו, כי הלכלוך והשחיתות הגיעו לכל פינה. 
       
       דוח מבקר המדינה לקח על עצמו לבדוק באופן מיוחד את העסקת העובדים במשרות אמון בלשכות השרים, והוא אף ציין: "השחיתות השלטונית היא הסכנה הגדולה ביותר למדינת ישראל". השחיתות, הפוליטיזציה של ממשלת ישראל היא סרטן שמכרסם בחברה הישראלית. אין דין ואין דיין מלבד השיקול האלקטורלי. 
       
       דוח מבקר המדינה שבדק את משרדי השרים, חשף תופעה נרחבת של חלוקת תפקידים למקורבי השרים, למקורבי המקורבים, ואפילו קראתי באחד העיתונים שמשלמים 1,500 דולר לסידור של פגישה עם אחד השרים, כמובן תלוי בחשיבות השר ואולי באשתו של השר. 
       
       משרד החקלאות הפך ללשכת עבודה לחברי מרכז הליכוד, ואפילו חבר הכנסת צחי הנגבי כבר יכול ללמוד או לקבל שיעורים מחבר הכנסת ישראל כץ, שבמשרד שלו נעשו מינויים רבים של בעלי זיקה פוליטית, ללא מכרז, במועצת הלול, בגן הבוטני, במשרד. אגב, יש בידי מכתבים אישיים מתושבי גוש-קטיף שפונים לעזרה לשר בעניינם בעקבות ההתנתקות, אבל השר, על כל עוזריו, לא מוצא לא זמן ולא פתרון להעברת החממות והמשתלות שלהם.
       
       נכון ששחיתות ומינויים פוליטיים היו גם לפני תקופת שלטונו של הליכוד, אבל הליכוד הצליח להעלות את זה לדרגה של אמנות שאין שנייה לה. אולי כדאי לכולנו להחליף את התואר נבחר ציבור, ובינתיים, שרי הליכוד מחייכים כל הדרך למרכז הליכוד והם בטוח ייבחרו בפעם הבאה. ומי נשאר להגן על המינהל התקין? היועץ המשפטי לממשלה. הוא בכלל צריך משכורת נוספת מהליכוד, כי הוא כל הזמן עסוק בהגשות כתבי אישום נגדם. 
       
       אבל, לצערי, האשמה היא לא רק במשרדי הממשלה, אלא גם בגוף שאמור לפקח עליהם, נציבות שירות המדינה. יש משרדים שהנציבות בהם אישרה תקן גבוה מהתקן המרבי להעסקת עוזרים. כך למשל אושרו לשר בלי תיק עשרה עוזרים ויועצים, כשהמספר המרבי, כידוע לנו, הוא שלושה. כמה עוזרים היה מקבל אותו שר אם הוא היה עם תיק? ואולי אנחנו צריכים לבחור את השרים ביתר קפידה, כי אם הם צריכים עזרה רבה כל כך, אולי הם לא מתאימים לתפקיד. 
       
       עד עכשיו תיארתי בקצרה את דוח מבקר המדינה הנוכחי. הפרשיות שמתפרסמות בימים אלה בעיתונות הן כנראה דיון לדוח מבקר המדינה הבא. שגריר ישראל בהונגריה, מר דוד אדמון, מקורב לשר, מתעסק בענייני נדל"ן מקומיים על מנת לכסות את החובות שלו כאן. אני רוצה להציע, יש כאן הרבה כסף בנושא ההתנתקות גם לקבלנים מועדפים, הוא יכול אולי לעבור לכאן ולעזור כאן בנושא ההתנתקות. במיוחד כשמדברים על יישוב ארעי בתחילה, אחרי כן - יישוב קבע, הרבה כסף יזרום כאן לכל הכיוונים לקבלנים מועדפים. 
       
       יש עוד רשימה מאוד ארוכה לדוח הבא. לכן אני קוראת לגנות את התופעה, וכמובן למגר אותה, אם לא מאוחר מדי. תודה.
       
היו"ר עבד-אלמאלכ דהאמשה:
       
       תודה רבה לחברת הכנסת אראלה גולן. יעלה ויבוא חבר כנסת חיים אורון. בבקשה, אדוני. יש לי אליך בשורה קצת מאכזבת: לא יהיה פה שר בדקות הקרובות, אבל סגנית השר לעניין הפרוטוקול יכולה לייצג את הממשלה, וכך אנחנו יכולים להמשיך בדיון. אנחנו יוצאים ידי חובה על-ידי נוכחותה של חברת הכנסת נוקד, סגנית שר במשרד המשנה לראש הממשלה. בבקשה, חבר כנסת אורון.
       
חיים אורון (יחד):
       
       אדוני היושב-ראש, מה שקורה בדיון הזה מבטא את העניין כולו, מה אנחנו צריכים לדבר כל כך הרבה? הממשלה, חלקים ממנה, טיפה מתכופפים למשך שלושה-ארבעה-חמישה ימים, הגל יעבור, מחכים לדוח הבא, יתכופפו עוד פעם שלושה-ארבעה ימים, הגל יעבור ונגמר העניין. 
       
       אדוני היושב-ראש, עולה השוועה השמימה, כי בימים האלה עולה הצחנה השמימה. זה לא איזה עניין תקשורתי, זה לא איזה מצב-רוח, יש תחושה קשה ועמוקה שמדינת ישראל היא מדינה מושחתת, ואני לא אומר בקלות - - - 
       
עזמי בשארה (בל"ד):
       
       זה גם לא כשר וגם מסריח.
       
חיים אורון (יחד): 

       יש תחושה קשה ועמוקה שמדינת ישראל, מהרבה מאוד בחינות, היא מדינה מושחתת. אני רוצה להגיד דבר שמבחינתי הוא קשה מאוד. לפעמים ההרגשה הזאת כשלעצמה חמורה יותר מאשר ממצאים כאלה ואחרים, משום שתחת התחושה הזאת הרבה מאוד גנבים גדולים מסתתרים ואומרים: מה אתם רוצים? כולם, אז מה אתה רוצה ממני? כולם. אתה מדבר עם חבר כנסת, אני לא אגיד חברת כנסת, בשביל לא לזהות יותר מדי, ואתה אומר: זה לא יכול להיות, אז הוא אומר: על מה אתה מדבר? כולם ככה. אז אתה אומר: סליחה, אני הייתי במשרד הזה, אני יודע בדיוק כמה מינויים פוליטיים נעשו. 
       
       אדוני סגן שר הביטחון, אתה הנציג הבכיר של מפלגת השלטון, נכנסת במקרה, אתה אולי גם לא הכתובת הישירה לטענות הללו. לא אתעסק עם משרד החקלאות, דיברו על זה, ידברו על זה עוד; זה רק משרד החקלאות? אתה מסתכל בדפי הדוח, ואתה רואה משרדים שלא ממלאים את תפקידם, כספים שהולכים למקום שלא אליו יועדו, חוקים שחוקקו ולא מימשו אותם, ובעיקר תחושה עמוקה של חיבור בין מערכת פוליטית לבין טובות הנאה, בין הון לשלטון - לא כאיזו אמירה אקדמית, לא כאמירה שמתנהלת במקומות רחוקים, אלא כחלק מהמציאות שלנו. 
       
       אדוני היושב-ראש, חברי הכנסת, אני יודע שאנחנו מואשמים, גם נוצר לזה מושג היום: "אתרוגיזם". אני לא בתוך ה"אתרוגיזם". אמר מי שאמר, שצריך לשמור על ראש הממשלה כמו על  אתרוג לפני סוכות.
       
יצחק כהן (ש"ס):
       
       אמנון אברמוביץ'.
       
חיים אורון (יחד):
       
       וכבר אמר מי שאמר, שאתרוג אחרי סוכות לא שווה כלום, והתכוון לכך שאתרוג אחרי ההתנתקות לא שווה כלום. מבחינתי, האתרוג הזה גם לפני ההתנתקות, בתחום שבו אנחנו מדברים עכשיו, סימן קווים שאם החברה הישראלית תעמוד בהם היא לא יכולה להתקיים. 
       
       מבקר המדינה אמר בפתיחה לדוח שלו, שהוא רואה בזה סכנה גדולה יותר מכל סכנה אחרת. אני מסכים עם האמירה הזאת במובן הזה, שהסכנה שבה מדובר, יש בה אלמנט סרטני חזק מאוד, שמתפזר לתחומים רבים נוספים, ולא יישאר תחום אחד שהוא לא יפעל בו. 
       
       שלא יגידו לי שזו דרכו של עולם, שלא יגידו לי שזה חלק מהמחיר שחברה משלמת על כלכלת שוק וכו'. קודם כול, יש נורמות שונות בארצות שונות, ואנחנו בתחום הזה שוברים – אדוני סגן שר הביטחון, המפלגה שלך שוברת - נורמות בחוק הג'ובים, באמירות מתגוננות שאין להן בסיס ובאובדן בושה. אתם לא לבד בסיפור הזה, אבל אתם מעלים אותו לדרגה מאוד גבוהה. 
       
       אני אומר שוב, אנחנו מתכנסים פה עכשיו, ביום רביעי, בשעת אחר-הצהריים הנינוחה הזאת, אין ממשלה, אף אחד לא יענה, אף אחד לא יתייחס, אף אחד לא אחראי. מי שמשלה את עצמו שהנושא הזה כולו ייגמר רק בבתי-המשפט ובמשטרה, עושה טעות מאוד גדולה; ואני בעד משטרה גדולה יותר ומערכת משפט יותר גדולה. אבל אם לא יהיה מחיר פוליטי, מחיר ציבורי ומחיר אישי על מערכת מושחתת, יש סכנה לבית הזה כולו.
       
היו"ר עבד-אלמאלכ דהאמשה:
       
       תודה רבה לחבר הכנסת אורון. יעלה ויבוא חבר הכנסת יצחק כהן, ואחריו - חבר הכנסת עזמי בשארה. 
       
       חברי הכנסת, יש בקשת ממשלה שהתשובה וההצבעה יהיו במועד אחר. אני כבר אומר לחברי הכנסת שזכותנו להחליט להמשיך בנושא ולקבל כל החלטה שאנחנו רוצים: להביא את זה לדיון במליאה או בוועדה או מה שאתם חושבים לנכון.
       
חיים אורון (יחד):
       
       זה מה שנעשה.
       
עזמי בשארה (בל"ד):
       
       הצבעה בזמן אחר, או שנצביע עכשיו?
       
אראלה גולן (שינוי):
       
       חלק מהדיון הזה הוא השחיתות הזאת.
       
היו"ר עבד-אלמאלכ דהאמשה:
       
       אנחנו יכולים להצביע עכשיו ולהביא את הנושא לדיון במליאה, לא לחכות לתשובת הממשלה. בבקשה, חבר הכנסת יצחק כהן.
       
יצחק כהן (ש"ס):
       
       כבוד היושב-ראש, חברי חברי הכנסת, מאז אותו נאום הרצלייה המפורסם של ראש הממשלה בדצמבר שנה שעברה, שבו הוא הודיע על ההתנתקות, פתאום, באורח פלא, כל כלבי השמירה של הדמוקרטיה, של שלטון החוק, כולם פתאום שמו רסן לפיהם, שתקו. ששש... שקט, מתנתקים. כל מי שהעז למתוח איזו ביקורת: ששש..., אתה תהרוס את ההתנתקות, איך אתה מדבר? 
       
       היו בכל זאת אנשים ישרים, ואחד היה פה לפני, שלא מסוגלים לשתוק. ששש... מה אתם עושים? תהרסו את הדבר החשוב ביותר שקיים היום, תהרסו את ההתנתקות. תסגרו תיקים, תנו גם נימוקים משפטיים מפוצצי סלעים לכך שצריך לסגור את התיקים האלה. אל תמתחו ביקורת, מה פתאום? מתנתקים, ששש... אפשר לעשות הכול, רק לא לפגוע בהם. תנו להם להתנתק. 
       
       מבקר המדינה, שופט בית-המשפט העליון לשעבר, אליעזר גולדברג, מניח ספר עב כרס, שמכל דף בו צצה שחיתות נוראית. בימים כתיקונם כל חלקי הבית הזה היו רוקדים קדצ'קה. ששש... שום דבר. להתעלם. להתעלם. שקט. שקט. לא למתוח ביקורת. תנו להם להמשיך. בשנה הבאה יהיה הספר הזה גדול פי-שניים. והנה, רבותי, שימו לב, הפטנט עובד, הפטנט עובד. 
       
רן כהן (יחד):
       
       הסכומים יהיו פי-שניים, המינויים הפוליטיים יהיו פי-שניים. 
       
יצחק כהן (ש"ס):
       
       יהיו עוד נושאים. היה גם שר משפטים לשעבר, לא כל כך הרבה זמן לשעבר, שתופס פה עמודים שלמים. 
       
       אתה יודע מה הכי משעשע? הכי משעשע הוא שהשר אולמרט, בנימוקים שלו להדחת בראל, דיבר על שלטון החוק, על תקינות, על נוהל תקין. אין לך עמוד שהוא לא מוזכר בו, והוא מדבר על שלטון החוק, על תקינות שלטונית, וזו הסיבה שהוא הדיח את ג'ו בראל. מי אומר את זה? אחד שיש לו עשרה קילו חמאה על הראש והוא מסתובב בימי חמסין בחוץ. הוא אומר שהוא הדיח את ג'ו בראל בגלל נהלים, בגלל תקינות שלטונית, בגלל שלטון החוק. והשאר מסביב – ששש... שקט, מתנתקים. 
       
       ג'ומס, אני אתן לך את התסריט: אחרי שהוא יגמור עם רצועת-עזה הוא יתחיל להתנתק מיהודה ושומרון. זה ייקח עוד כמה שנים. למה מדינת ישראל צריכה לסבול עוד כמה שנים של שחיתות?
       
חיים אורון (יחד):
       
       היתה שחיתות גם לפני ההתנתקות. כל שנה יש דוח כזה. 
       
יצחק כהן (ש"ס):
       
       תעשה לי טובה, ג'ומס. כולם שותקים. גם השמאל, גם האליטה התקשורתית. כולם שותקים. 
       
היו"ר עבד-אלמאלכ דהאמשה:
       
       אני מבקש לסיים. 
       
יצחק כהן (ש"ס):
       
       אני מסיים, אני מצטער שאני מסיים, אבל רק שמדינת ישראל לא תסיים, אדוני היושב-ראש. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת יצחק כהן. חבר הכנסת עזמי בשארה, בבקשה. אחריו ידברו לפי התור חברי הכנסת שטרן, שוחט, פינקלשטיין וחיים כץ. חבר הכנסת בשארה - בבקשה, אדוני. 
       
עזמי בשארה (בל"ד):
       
       אדוני היושב-ראש, חברי הכנסת, נראה שבליכוד יש פרשנות מפליגה, מוזרה וקריאטיבית – מה שנקרא דמיון מזרחי פורה – ומה שאני עושה עכשיו זה גזענות הפוכה - לגבי מה זה משרות אמון. מותר למנות משרות אמון, מינויים פוליטיים, אם השר חושב שאלה אנשי אמונו. מתברר שיש פרשנות לגמרי שונה לגבי מה זה משרת אמון; א. מתעלמים מהסייגים. יש לזה סייגים. אסור שיהיה בגוף בוחר של מפלגה, אבל כולם חברים בגוף הבוחר של המפלגה. כולם חברי מרכז הליכוד. זאת ממש הפרה בוטה של החוק; ב. אין שום הגבלה על עבודתם הפוליטית בזמן העבודה במשרד, כלומר עובדים במשרה מלאה בתשלום ממשלתי בשביל השר כאנשי אמונו בתוך מרכז הליכוד. 
       
       תבינו מה זה משרות אמון, זה אומר להיות אנשי אמונו של השר במרכז הליכוד, לא אנשי אמונו במשרד ממשלתי. כלומר, הוא לא יכול לספר לאף אחד חוץ מהם; הוא חייב אותם, כי הם אמינים, כי הם אנשי אמונו, אלא האמון הוא, שמכאן ואילך הוא ייתן להם כסף ויאמין להם שהם יפעלו לטובתו במרכז הליכוד. אלה משרות אמון היום. זאת הפרשנות. 
       
       מי הכי מפתיע? אדוני רן כהן, היית יושב-ראש הוועדה לביקורת המדינה. אני זוכר אותך טוב שם. אתה הרי מנוסה בזה ואני חושב שחלק מהחוקים עברו בתקופתך. אתה זוכר את השר לנדאו? הוא אפילו נראה כמו סרגל. הרי הבעות פניו כמו של סרגל. אין חדות כזאת כמו אצל עוזי לנדאו. אני מסתכל על עוזי לנדאו ואפילו במשפטים אין לו עיגולים. הכול זוויות. כשהוא מדבר, הוא מדבר בזוויות. איש ישר. הוא הגיבור של כל הקטע. לא רק שיש לו מינויים של עוזרי שר ממרכז הליכוד, אלא שמשתמשים בנייר, לא סתם נייר של משרד ממשלתי, אלא נייר של משרד ראש הממשלה להודות לפעילים נגד ההתנתקות של ראש הממשלה. הוא לא משאיר לאף אחד פתח. לא ראיתי שר כזה, שמתעקש להשיב לכל חבר כנסת שסוטה מן הקו. הוא מייד עולה להשיב. איש היושר בכנסת. 
       
       לא רק זה. במשרד הבריאות של דני נוה מהליכוד, שישה משמונת יועצי השר הם חברי מרכז הליכוד. שמונה יועצים. משרד הבריאות, שמחפש תקציבים לאחיות, שמחפש תקציבים לתרופות. על מה דיברת פה, חיים אורון? אני לא זוכר את שם התרופה מצילת החיים שדיברת עליה. 
       
חיים אורון (יחד):
       
       "אווסטין".
       
עזמי בשארה (בל"ד):
       
       שמונה יועצים לשר הבריאות. שמונה יועצים. אלה לא יועצים בריאותיים, שיסבירו לו מה החידושים האחרונים בתחום הבריאות בעולם, אלא שמונה יועצים חברי מרכז הליכוד. 
       
       במשרד החוץ של סילבן שלום מהליכוד - שלושה מבין שבעת יועציו של שלום היו חברי מרכז הליכוד. לגבי היועצת, לגבי מינויה, אני לא אדבר, כי אני חושב שהיא לא מקבלת משכורת. היא מייעצת לו לגבי שרים ונשות שגרירים וכו', אבל היא בטח לא מקבלת משכורת והיא גם לא צריכה כסף. 
       
       במשרד הרווחה, בזמנו של השר זבולון אורלב מהמפד"ל, חמישה משמונת יועצי השר הם חברי מרכז המפד"ל. אל תספרו לי התנתקות ולא התנתקות, גם הוא נגד ההתנתקות. זה המפד"ל. 
       
       במשרד החינוך של לימור לבנת מהליכוד, שלושה מתשעת יועציה הם חברי מרכז הליכוד. במשרד האוצר של בנימין נתניהו מהליכוד, אחד משבעת יועצי השר היה חבר מרכז הליכוד. 
       
       יש שני "אבירים" בכל הפרשייה של מבקר המדינה, מר גולדברג. "האביר" הראשון הוא הנגבי של ימינו, צחי הנגבי של ימינו. אגב, אני זוכר אותו מהאוניברסיטה, הוא תמיד היה צחי הנגבי של השנה שאחרי צחי הנגבי. צחי הנגבי היה פורש, וישראל כץ היה צחי הנגבי שנה לאחר מכן. צחי הנגבי בשנה שעברה היה "האביר" של דוח המבקר לגבי מינויים לא חוקיים, מינויים פוליטיים. השנה הגיבור הוא ישראל כץ. תמיד הוא סגנו. הוא תמיד סנשו פנשה של דון קיחוטה. הוא תמיד החבר של הגיבור, אף פעם לא הגיבור. 
       
       השני הוא בנימין נתניהו. איפה החריגים הכי גדולים בשכר? החריגים הכי גדולים בשכר הם אצל פקידי האוצר. במשרד האוצר נמצאות החריגות הגדולות. נאמר פעם שעושים מהתיש גנן. פקידי האוצר, שבכל מקום הם אלה שצריכים לשמור על רמת השכר בכל משרד ומשרד - שם חריגות השכר הכי גבוהות. תודה רבה, אדוני. 
       
היו"ר עבד-אלמאלכ דהאמשה:
       
       תודה רבה לחבר הכנסת עזמי בשארה. חבר הכנסת יורי שטרן - איננו נוכח. חבר הכנסת אברהם שוחט, בבקשה. 
       
אברהם בייגה שוחט (העבודה-מימד):
       
       אדוני היושב-ראש, חברי הכנסת, מטבע הדברים, כשמתפרסם דוח מבקר המדינה ומנסים לראות את ראשי הפרקים - כדי להתייחס לכל הדוח צריך הרבה מאוד זמן. כמו רבים אחרים בחרתי להתייחס אך ורק לפרק שעוסק במשרד החקלאות וקראתי אותו בעיון רב. אני קראתי את 38 העמודים מעמוד 655 עד עמוד 693, שעוסקים במשרד החקלאות. 
       
       יסלח לי חבר הכנסת אורון, אבל משרד החקלאות הוא לא בדיוק הדבר הכי גדול מבין משרדי הממשלה. הוא חשוב מאוד, אבל לרשות מקומית ממוצעת יש תקציב יותר גדול מתקציבו של משרד החקלאות. המשרד חשוב, ולא פגעתי בכבודו של המשרד כשאמרתי שהוא לא המשרד הכי גדול. אבל, כדי לקבל 38 עמודים בדוח מבקר המדינה, באמת צריך להיות עבריין, חסר מצפון, איש חסר אחריות, משחית כל חלקה טובה, בתפקיד השר שם. שום דבר אחר לא יכול להיות. 
       
חיים אורון (יחד):
       
       הוא מפרק את החקלאות. 
       
אברהם בייגה שוחט (העבודה-מימד):
       
       אני כבר לא מדבר - - -
       
מיכאל רצון (הליכוד):
       
       בייגה, לא מתאים לך. אני לא מבין אותך. איך אתה יכול לומר עבריין כשיש חקירה?
       
אברהם בייגה שוחט (העבודה-מימד):
       
       עבריין, מבחינתי, מבחינה ציבורית - - -
       
מיכאל רצון (הליכוד):
       
       תן לחוקרים לעשות את העבודה שלהם, בייגה. 
       
היו"ר עבד-אלמאלכ דהאמשה:
       
       חבר הכנסת רצון, נשמעת. בסדר, הוא עונה לך. נשמעת. 
       
אברהם בייגה שוחט (העבודה-מימד):
       
       מבחינה ציבורית, בהתנהלות, הוא עבריין, משחית, יותר גרוע מהרבה מאוד פושעים אחרים. 
       
היו"ר עבד-אלמאלכ דהאמשה:
       
       תודה רבה לחבר הכנסת רצון. בסדר. 
       
יצחק כהן (ש"ס):
       
       אתה בקואליציה, בייגה. 
       
אברהם בייגה שוחט (העבודה-מימד):
       
       זה לא חשוב לי. 
       
היו"ר עבד-אלמאלכ דהאמשה:
       
       תודה רבה לחבר הכנסת יצחק כהן. בבקשה, חבר הכנסת שוחט, תמשיך. 
       
אברהם בייגה שוחט (העבודה-מימד):
       
       תראו כמה דוגמאות,  ואני יודע שיגידו: גם אצלכם יש שרים כאלה, גם במפא"י לפני 50 שנה - - -
       
היו"ר עבד-אלמאלכ דהאמשה:
       
       אתם גם בממשלה עכשיו. 
       
חיים כץ (הליכוד):
       
       למה היו? עד עכשיו לא גומרים - - -
       
אברהם בייגה שוחט (העבודה-מימד):
       
       הכול בסדר. תראו בבקשה – אני לא אחראי לאף שר שלנו. ולא שמעתם ממני מלה טובה, אם צריך - - -
       
יצחק כהן (ש"ס):
       
       - - -
       
קריאות:
       
       - - -
       
היו"ר עבד-אלמאלכ דהאמשה:
       
       חבר הכנסת שוחט, אתה לא צריך לענות להם. לא חייב. 
       
אברהם בייגה שוחט (העבודה-מימד):
       
       העומק שמתגלה כאשר עוברים על הדוח, על אותם 38 עמודים, פשוט אי-אפשר להאמין. לקרוא את זה - כמו ספר מרתק, איך הוא הצליח בכל פינה, בכל סעיף הכי קטן, בכל נקודה הכי חסרת משמעות, למצוא את המקום להכניס את האדם. הבה נתחיל ונראה. 
       
       יש שם 24 עובדים עונתיים בפיקוח, שיש נוהל לבחירתם. יש נוהל. פונים לחברת כוח-אדם, סמנכ"ל המשרד באמצעות אנשיו מוציא פנייה, מראיין אנשים - - -
       
היו"ר עבד-אלמאלכ דהאמשה:
       
       משפט מסכם, חבר הכנסת שוחט.
       
אברהם בייגה שוחט (העבודה-מימד):
       
       התוצאה היא: מתוך 24 אנשים, 16 חברי מרכז – לא, סליחה – מתוך ה-16 ארבעה בנים של חברי מרכז. 
       
חיים כץ (הליכוד):
       
       גם הם פסולים?
       
אברהם בייגה שוחט (העבודה-מימד):
       
       בנים של חברי מרכז. אף אחד לא פסול. אף אחד לא פסול.
       
חיים כץ (הליכוד):
       
       - - -
       
חיים אורון (יחד):
       
       - - -
       
מיכאל רצון (הליכוד):
       
       - - -
       
אברהם בייגה שוחט (העבודה-מימד):
       
       מתפנה מזכירה בכירה. היא כותבת מכתב אל העוזר שלו, שאחרי זה נהיה למנכ"ל של אחת המועצות, ואומרת לו כך, על הפתק: בהמשך לשיחה עם חבר המרכז זה וזה – אני לא רוצה להקריא שמות – אבקש להסדיר את עניין קבלתי לעבודה. עוזר השר כותב לסמנכ"לית: נא לקבל אותה לעבודה במחוז. 
       
היו"ר עבד-אלמאלכ דהאמשה:
       
       תודה. משפט לסיום. זה אומר הכול למעשה. 
       
אברהם בייגה שוחט (העבודה-מימד):
       
       אני לא הולך לדוגמאות שיש כאן, אז אני אסיים את הדברים ואומר ככה: אני לא מציע לאף אחד מאתנו לזלזל בתופעה ולא להבין שהדבר הזה בסופו של דבר – כפי שאמר מבקר המדינה – יגרום להרס החברה הישראלית, להרס הממשל הישראלי. העובדה שצחי הנגבי לפניו והוא עכשיו יימצאו על-פי דוח מבקר המדינה בעצם נאשמים בדברים - -
       
חיים כץ (הליכוד):
       
       הוא כבר ביקר את ההסתדרות? תאמין לי, מה שיש בהסתדרות אין בכל הפוליטיקה. 
       
אברהם בייגה שוחט (העבודה-מימד):
       
       - - ואחראים להבאתה של מדינת ישראל למצב שאנשים לא ירצו לחיות בה, ירגישו שזה לא ביתם, לא יאמינו למלה אחת של הממשלה, לא יאמינו לשום דבר שיכול לתת תחושה שזאת ארץ שצריך לחיות בה. אני מאוד מקווה שהמשטרה תחקור את הדבר עד הסוף, אני מאוד מקווה שהיועץ המשפטי יעביר את הדבר לחקירתה, שכן מי שקורא את הדוח לגבי שר החקלאות מבין איזה אסון נפל עלינו והיכן אנחנו נמצאים. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת שוחט. חברת הכנסת גילה פינקלשטיין, ואחריה יחתום את רשימת הדוברים חבר הכנסת חיים כץ. חברת הכנסת פינקלשטיין, בבקשה. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, רק לפני שבוע התפרסם דוח מבקר המדינה, דוח שחשף התנהלות מחפירה של מי שאמורים לנהל את מדינת ישראל. מה שמדהים אותי כחברת הכנסת הוא, שאותם מקבלי החלטות שנגדם יוצא הדוח בצורה כה חריפה על התנהלותם הלא-תקינה, הם אלה שמחליטים על מהלכים היסטוריים מרחיקי לכת ובלתי הפיכים. הם אלה שמנחיתים עלינו החלטות קשות ביותר של ויתור על חבלי ארץ, החלטות קובעות ומשמעותיות. ואני, כמי שנאמנה לארץ-ישראל, תוהה אם בכלל יכול לקום דור מני דורות רבים של העם היהודי ולהחליט על מסירת חבלי ארץ, חבלי ארץ ששייכים לעם היהודי לדורותיו. האם נציגי הדור הזה, אותם מקבלי ההחלטות שנחשפו בדוח מבקר המדינה, האם הם יכולים ורשאים להחליט החלטות כאלה? בזכות מה? 
       
       מילא היה מדובר באנשים משכמם ומעלה, מעין דור נפילים. אם כך היה הדבר הייתי ממלאה פי מים ושותקת לנוכח גדלותם. אך כולנו יודעים שאין הדבר כך. בראש המדינה כיום ניצבים אנשים שמתנהלות נגדם חקירות משטרה, אנשים שחשודים בפלילים, במעילות, בהפרת אמונים. ואלה האנשים שרוצים לעשות היסטוריה – כלשונם, כמובן. 
       
       רבותי חברי הכנסת, הנה מעט דוגמאות לגדלות של מנהיגי הדור, כפי שאנחנו קוראים בדוח המבקר: בדוח נמצאו ליקויים – חלקם חמורים ביותר – כמעט בכל תחום ובכל משרדי הממשלה, ומעל הכול מרחפת עננה של בלגן, מהומה, איש הישר בעיניו יעשה. שרים העומדים בראש משרדים חשובים ממנים מקורבים פוליטיים בלי בושה. 
       
       אחר כך העובדים החדשים הללו, מקורבי השררה, עושים ככל העולה על רוחם, באים מתי שרוצים, הולכים מתי שרוצים, עובדים או לא – לא משנה. אף אחד לא בודק, אף אחד לא מפקח, והכול כמובן, אדוני היושב-ראש, על חשבון הציבור. ואם לא די בכך, העובדים הללו – עוזרים או יועצים – עובדים במשרות אמון, ומה לא - גם מתערבים בענייניהם של המשרדים, מה שאסור להם על-פי החוק. פשוט שערורייה ותו לא.
       
       אך זה לא הכול. לצערי, הזמן קצר מלהזכיר את כל הרעות החולות שמוזכרות בדוח. אני אנסה להזכיר את הליקויים שמפריעים לי במיוחד כאשה, אזרחית במדינת ישראל. התופעה שמדאיגה אותי כאשה, כמי שמשתתפת, חברה, בוועדה למעמד האשה, היא התופעה התמוהה והחוזרת על עצמה של אי-מתן הגנה לנשים מוכות על-ידי משטרת ישראל. רבות מהנשים המוכות נותרות חשופות בשטח, ולמשטרה אין כוח-אדם וזמן כדי להגן עליהן. 
       
היו"ר עבד-אלמאלכ דהאמשה:
       
       כן. 
       
אילן שלגי (שינוי):
       
       - - -
       
קולט אביטל (העבודה-מימד):
       
       - - -
       
גילה פינקלשטיין (מפד"ל):
       
       יותר מכך: אנשים שהוצא נגדם צו הגנה, אותם גברים שצריכים להיות מורחקים מהנשים, בקלות מפירים את הצו וחיי הנשים בסכנה מתמדת. והגרוע מכול: יש אנשים כאלה שמחזיקים כלי נשק. 
       
היו"ר עבד-אלמאלכ דהאמשה:
       
       תודה רבה. 
       
גילה פינקלשטיין (מפד"ל):
       
       הגנה - - - אני רק אסיים.
       
היו"ר עבד-אלמאלכ דהאמשה:
       
       גברתי - כן, אולי במשפט אחד. 
       
גילה פינקלשטיין (מפד"ל):
       
       הגנה על נשים אזרחיות המדינה כנראה איננה עומדת לנגד עיניו של השר הממונה. הוא מעדיף להתעסק בדבר חשוב יותר: גירוש יהודים מבתיהם ושקידה על פרטי הפרטים של המלאכה. 
       
היו"ר עבד-אלמאלכ דהאמשה:
       
       יופי. סיימת טוב. תודה רבה. 
       
גילה פינקלשטיין (מפד"ל):
       
       עוד רבים הליקויים - - -
       
היו"ר עבד-אלמאלכ דהאמשה:
       
       תודה רבה. 
       
גילה פינקלשטיין (מפד"ל):
       
       אני ממליצה לחברי הכנסת לעשות הכול על מנת להעביר ממשלת זדון מן הארץ. תודה. 
       
היו"ר עבד-אלמאלכ דהאמשה:
       
       תודה לחברת הכנסת פינקלשטיין. אחרון הדוברים הוא חבר הכנסת חיים כץ. לאחר מכן, ככל הנראה לא תהיה תשובת שר. אנחנו נמשיך ונצביע מה לעשות הלאה בנושא הזה. בבקשה, חבר הכנסת חיים כץ. 
       
חיים כץ (הליכוד):
       
       אדוני היושב-ראש, חברי הכנסת, שמעתי בקשב רב וראיתי את החיוכים. שמעתי את בייגה שוחט ושמעתי את חברי איציק כהן. תשמע, במשרד החקלאות עדיין לא הספיקו לנקות מקצת מקצת של מפלגת העבודה. עד שאנחנו נלמד את מה שאתם עשיתם, יעברו עוד שנות דור. אני אחרי שבעה – איך אמרו לי,  שמעתי את הסיפורים על הפנקס האדום, איך נתנו עבודה, איך לא נתנו עבודה. יש לך מנהיג שהולך להתמודד עכשיו בהסתדרות. אם מבקר המדינה היה בודק את ההסתדרות, לא היית מדבר על פושעים, לא היית מדבר על עבריינים. מה שנעשה שם עוד אלפיים שנה לא ייעשה במדינת ישראל. 

	מי פסל את חברי מרכז הליכוד? יש חלק ניכר שעולה על חלק ניכר מחברי הכנסת שיושבים פה.

אילן שלגי (שינוי):
       
       זו לא חוכמה גדולה.
       
חיים כץ (הליכוד):
       
       אני מסתכל על שינוי. הגוף הבוחר בשינוי, 160 איש, כל עשרה אנשים ממנים חבר כנסת. על מה אתם מדברים בכלל? על מה אתם מלינים בכלל?
       
אילן שלגי (שינוי):
       
       הוא מונה 3,000 חברים.
       
חיים כץ (הליכוד):
       
       זה שאנחנו באים לפה ופוסלים בקלות כזאת, אז מה אם הוא חבר מרכז? אז מה אם הוא ילד של חבר מרכז? הוא לא יכול להיות מלומד? לא יכול להיות שיש לו כישורים?
       
אברהם בייגה שוחט (העבודה-מימד):
       
       אתה באמת לא מבין את העניין? אתה עושה את עצמך אידיוט?
       
חיים כץ (הליכוד):
       
       בייגה, שמעתי מה שדיברת, 48 עמודים, 78 עמודים.
       
אברהם בייגה שוחט (העבודה-מימד):
       
       אתה עושה את עצמך טמבל? הרי אתה לא טמבל.
       
חיים כץ (הליכוד):
       
       בייגה, תקשיב, תקשיב טוב מאוד. אני חושב שלא צריך לפסול, לא את חברי מרכז הליכוד ולא את חברי מרכז העבודה, והרדיפה שלנו, של כולנו, אחרי מינויים - תסתכל מה קורה בארצות-הברית.
       
אברהם בייגה שוחט (העבודה-מימד):
       
       מה זה דומה בכלל?
       
חיים כץ (הליכוד):
       
       או, איך זה דומה. בארצות-הברית, כשאתה בא לסנאטור, הוא מדבר אתך על יצירת מקומות עבודה לתושבים במקום שהוא גר. הוא לא פוסל, אצלנו פוסלים. ראיתי את הילרי ושמעתי אותה על פתיחת מפעל. היא אומרת: אנחנו משקיעים 50 מיליון ליצור לי 400 מקומות עבודה, לבוחרים שלי. והיא לא מתביישת, ואנחנו פוחדים. בושה. פוגעים. 
       
       שמעתי את מבקר המדינה, שמעתי על מה שכתבו עכשיו בעיתון "מעריב", ואני רואה איך אנחנו מלקים את עצמנו, איך אנחנו יוצרים ומקימים - - -
       
אברהם בייגה שוחט (העבודה-מימד):
       
       אתה כנראה הגעת לרמת שחיתות כזאת, שאתה לא מבדיל בין שום דבר לשום דבר. צר לי להגיד לך את זה.
       
קריאות:
       
       - - -
       
חיים כץ (הליכוד):
       
       אני לא מדבר על שחיתות.
       
אברהם בייגה שוחט (העבודה-מימד):
       
       אתה לא מבין מה זה שחיתות. אין לך מושג למה אתה מביא אותנו.
       
       
חיים כץ (הליכוד):
       
       אנחנו פוסלים את האנשים בלי לבדוק אם הם ראויים או לא ראויים, רק מפני שהם חברי מרכז הליכוד.
       
רן כהן (יחד):
       
       אתה לא מאמין למבקר המדינה?
       
היו"ר עבד-אלמאלכ דהאמשה:
       
       מה דעתך על מבקר המדינה, חבר הכנסת כץ?
       
קולט אביטל (העבודה-מימד):
       
       אין לך מושג כמה שחיתות, תקרא את הרשימות.
       
קריאות:
       
       - - -
       
היו"ר עבד-אלמאלכ דהאמשה:
       
       חברי הכנסת, אני מבקש.
       
חיים כץ (הליכוד):
       
       תן לי עכשיו ליהנות.
       
היו"ר עבד-אלמאלכ דהאמשה:
       
       חבר הכנסת כץ, אני מבקש שתחזור לנושא. אנחנו דנים בדוח מבקר המדינה. נראה שמבקר המדינה אמר משהו שם. אתה רוצה להתייחס, תתייחס לדוח מבקר המדינה.
       
אברהם בייגה שוחט (העבודה-מימד):
       
       אתה כבר לא מבין מה זה, זה זורם בעורקים שלך.

חיים אורון (יחד):
       
       הוא מבין יותר טוב מכולנו.
       
חיים כץ (הליכוד):
       
       בייגה שוחט, דיברת על משרד החקלאות, ואני אומר לך שעד היום, כשאתה הולך לכל הגופים החקלאיים, ואתה לא מדבר על חקלאים, מועצת הלול, מועצת הירקות, מועצת הפירות ומועצת כך וכך - לך תראה מי יושב שם.
       
חיים אורון (יחד):
       
       בחייך, אתה לא יודע מה אתה מדבר. הייתי שם. 
       
חיים כץ (הליכוד):
       
       מי יושב שם? ג'ומס, מי יושב שם?
       
חיים אורון (יחד):
       
       דבר אחד בטוח, אין שם אף אחד שאני מיניתי. אבל - - -
       
חיים כץ (הליכוד):
       
       אתה עוד לא, ג'ומס. בעוד 40 שנה, אם מרצ תהיה בשלטון, אתה תמנה.
       
חיים אורון (יחד):
       
       לא. לא. לא. לא. לא.
       
אברהם בייגה שוחט (העבודה-מימד):
       
       אתה חושב שזה יעזור לך במרכז הליכוד, הזבל הזה? 
       
מיכאל רצון (הליכוד):
       
       למה אתה מדבר ככה?

אברהם בייגה שוחט (העבודה-מימד):
       
       לא תהיה לך מדינה. 
       
חיים כץ (הליכוד):
       
       תהיה.
       
היו"ר עבד-אלמאלכ דהאמשה:
       
       חבר הכנסת כץ, אני מבקש לסיים. תם זמנך.
       
אברהם בייגה שוחט (העבודה-מימד):
       
       איזה סמרטוט אתה? למי אתה מתחנף?
       
מיכאל רצון (הליכוד):
       
       למה לדבר כך? אני לא מבין.
       
היו"ר עבד-אלמאלכ דהאמשה:
       
       אני מבקש לסיים.
       
מיכאל רצון (הליכוד):
       
       תן לו לדבר, מה אתה רוצה ממנו?
       
היו"ר עבד-אלמאלכ דהאמשה:
       
       חבר הכנסת כץ.
       
חיים כץ (הליכוד):
       
       בייגה, שמעתי באיזו קלות - - - 
       
היו"ר עבד-אלמאלכ דהאמשה:
       
       חבר הכנסת כץ, אני מדבר אתך, אני פה מנהל את הישיבה. זמנך תם, אדוני. זה לא בלי סוף. אתה יכול להביא משפט מסכם ונסיים את הדיון.
       
חיים כץ (הליכוד):
       
       מאה אחוז. חבר הכנסת בייגה שוחט, אני מכבד את מבקר המדינה, לפחות כמוך, או קצת פחות ממך, אבל ביתר קלות קראת לשר החקלאות, שכתבו עליו - עבריין.
       
אברהם בייגה שוחט (העבודה-מימד):
       
       כן. כן כן. 
       
חיים כץ (הליכוד):
       
       אם הוא יצא זכאי, תעמוד פה ותבקש סליחה?
       
אברהם בייגה שוחט (העבודה-מימד):
       
       ציבורית הוא עבריין. ציבורית הוא עבריין.
       
חיים כץ (הליכוד):
       
       נו, באמת.
       
היו"ר עבד-אלמאלכ דהאמשה:
       
       תודה רבה, חבר הכנסת כץ.
       
קולט אביטל (העבודה-מימד):
       
       אם הוא עבר על החוק, הוא עבריין.
       
חיים כץ (הליכוד):
       
       בייגה שוחט, אני חושב שחברי המרכז של הליכוד, אם יש להם הכישורים, הם ראויים, ואם הם ראויים, צריך למנות אותם, ואם אין להם כישורים, שלא ימנו אותם. תודה רבה לך.
       
היו"ר עבד-אלמאלכ דהאמשה:
       
       תודה רבה לחבר הכנסת חיים כץ. 
       
       חברי הכנסת, כנראה שאין שר ואין תשובת שר. אתם רוצים להצביע ולהעביר את הדיון לפי הצעתכם?

קריאות:
       
       כן.
       
היו"ר עבד-אלמאלכ דהאמשה:
       
       ובכן, אני מבין שאתם רוצים מליאה. מן הסתם זו ההצעה של כל חברי הכנסת. אנחנו נצביע אם להעביר את הנושא לדיון במליאה. 
       
       מי בעד? מי נגד? אפשר להצביע.
       
הצבעה מס' 18
       
בעד ההצעה לכלול את הנושא בסדר-היום – 16
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה.
       
היו"ר עבד-אלמאלכ דהאמשה:
       
       ובכן, ברוב של 16 תומכים, אפס מתנגדים ואפס נמנעים, הנושא יועבר לדיון במליאת הכנסת במועד מאוחר יותר.

       
הצעות לסדר-היום 
יחס המדינה לניצולי השואה 

היו"ר עבד-אלמאלכ דהאמשה:
       
       חברי הכנסת, אנחנו עוברים לנושא הבא: יחס המדינה לניצולי השואה - הצעות לסדר-היום שמספריהן 6594, 6620, 6625 ו-6637. ראשון המציעים, חבר הכנסת יוסי שריד - בבקשה, אדוני. אמור לענות למציעים שר האוצר, נראה אם הוא יגיע בזמן ואכן יענה. בבקשה, חבר הכנסת שריד.
       
יוסי שריד (יחד):
       
       אדוני היושב-ראש, כנראה ששחיתות היתה והווה ותהיה; הכול תלוי בהיקף ובקנה-המידה, והכול גם תלוי אם מתביישים או לא מתביישים, וזה ההבדל הגדול.
       
       בשנים האחרונות, הדברים נאמרו, וראוי שיחזרו וייאמרו, פשוט איבדו את הבושה. לא רק שאיבדו את הבושה, אדוני היושב-ראש, אלא להיפך, היום מתגאים בשחיתות, כי זה כמו פרסום – עשית ולא פרסמת, השחת את המידות ולא גילית את זה ברבים, איך יעריכו את זה במרכז הליכוד? אולי לא רק במרכז הליכוד, אבל בעיקר במרכז הליכוד.
       
       למה אני פותח, אדוני היושב-ראש, בעניין הבושה, כי אני חושב שלפחות בכל מה שקשור לניצולי השואה תהיה בינינו תמימות דעים מלאה שבעניין זה באמת איבדו את הבושה. וזה באמת ההבדל הגדול בין ימים שעברו לבין הזמן הזה.
       
       אני רוצה לספר לך, אדוני היושב-ראש, סוד. ביום הזיכרון האחרון, כאן בטקס "לכל איש יש שם", חככתי בדעתי אם לקום ולומר באמצע הטקס: רבותי, השנה יש באמת הרבה ציוני דרך, ציוני זיכרון: 60 שנה לשחרור אושוויץ, 60 שנה לשחרור מחנה השמדה כזה ואחר, 60 שנה לניצחון על הנאצים, יום הזיכרון כיום זיכרון, יום הזיכרון, יום הגבורה, פתיחת המוזיאון החדש ב"יד ושם" – הכול בסדר. רציתי להגיד רק משפט אחד, יותר חשוב, וזה הזיכרון האמיתי, שתדאגו לכל השדים והרוחות לניצולי השואה, זה יותר חשוב מכל ימי הציון והאזכרות והטקסים והמליצות הנבובות האלה.
       
       אני לא יודע אם שר האוצר יבוא או לא יבוא, מבחינתי זה לא כל כך מעלה או מוריד אם הוא נוכח או לא נוכח, אבל גם זה איזה ביטוי גם ליחס לניצולי השואה וגם לאובדן הבושה. 
       
       ימי הזיכרון חשובים, אבל הדאגה לניצולי השואה, נדמה לי שבעניין זה ודאי לא יכול להיות שום ויכוח - הדאגה לניצולי השואה חשובה לאין שיעור, פי כמה וכמה.
       
       לפני כמה ימים - אפשר להעלות את זה בכל יום, בכל שבוע - התפרסם ש-40% מניצולי השואה בישראל חיים מתחת או בסמוך לקו העוני. כך עולה מדוח שחיברו לפי הזמנת הממשלה. למה היא מזמינה? מזמינים דוח בתקווה שהדוח - כמו דוח-דברת, להבדיל - לעולם לא יגיע, ואם יגיע, לעולם לא יהיה צריך ליישם אותו. ד"ר ג'ני ברודצקי מ"מכון ברוקדייל" של ה"ג'וינט" והדמוגרף פרופסור סרג'יו דלה-פרגולה מהאוניברסיטה העברית: 40% מניצולי השואה בישראל חיים מתחת או בסמוך לקו העוני. 
       
       לפני כמה חודשים היה כאן דיון – נדמה לי על ילדים עניים בישראל, אולי על מתנ"סים, לא זוכר – ושר האוצר היה נוכח. שאלתי אותו: תגיד, יש עוד מליצה אחת - אתה מכיר אותה, היושב-ראש, כפי שמכירים אותה חברי הכנסת – מדינה יהודית. אנחנו מדינה יהודית, יהודית ודמוקרטית. ואז שאלתי, ואני חוזר ושואל היום ביתר שאת וביתר תוקף: במה לעזאזל המדינה הזאת יהודית? על-פי יחסה לניצולי השואה, אני אומר, זו מדינה אנטי-יהודית. 
       
       הרי אם יש משמעות ליהדות, ליהודים, לגורל של יהודים – זה קודם כול ביחס לשואה, לקורבנות, לניצולים. אגב, לפי אותו דוח – הנה, שר האוצר הגיע – 50% מהניצולים הם בני למעלה מ-80. אז כמה שנים עוד יש להם לחיות? הבעיה שלך, שר האוצר, עומדת להיפתר. הם בני 80 ומעלה. 
       
       שמעתי לפני כמה ימים ששר האוצר – שהוא איש נדיב – החליט, וזה התפרסם בכותרות, שהוא מוסיף 5 מיליוני שקל. מה זה 5 מיליוני שקל כאשר 40% מניצולי השואה  – לו ניצולי השואה, אדוני היושב-ראש, היו מפגינים כפי שהם הפגינו היום, נניח, באיזו מדינה אחרת בעולם, הרי היינו אומרים: תראו את הגויים האלה, את האנטישמים האלה, אנשים חסרי לב, מפלצות. חיים אצלם ניצולי השואה; לא מספיק מה שהם עשו בשואה – עמדו מנגד ועמדו על הדם וכל המליצות האלה -  ואפילו היום הם לא מסוגלים לדאוג לניצולי שואה יהודים?
       
       אבל זו לא רק הממשלה. זו לא רק הממשלה. הממשלה כמובן נותנת את הטון.

היו"ר עבד-אלמאלכ דהאמשה:
       
       נא לסיים. 

יוסי שריד (יחד):
       
       אני כבר מסיים, אדוני היושב-ראש – בגלל הנושא, עוד דקה. סליחה, חבר הכנסת יתום. מדברים כאן על ניצולי השואה, בכל הכבוד. שב - -

אהוד יתום (הליכוד):
       
       סליחה.

יוסי שריד (יחד):
       
       - -  ואם אתה רוצה, תקשיב. אין חובה. 
       
       הממשלה כמובן נותנת את הטון, כמו בהרבה מקרים אחרים, היא כמובן נותנת את הדוגמה, אבל זה לא רק הממשלה. זה גם הבנקים. הבנקים הם החמסנים הכי גדולים. הבנקים האלה – שהם עשירים כקורח, שהם בידיים פרטיות, שהרווחים שלהם הם רווחי עתק, מוגזמים - - -

רן כהן (יחד):
       
       והשכר שהם משלמים. 

יוסי שריד (יחד):
       
       והשכר שהם משלמים. אז אצלם יש רישומים או אין רישומים – ייקוב הדין את ההר. הבנקים האלה,  שמוחקים כל שנה חובות אבודים של כל מיני עשירי ארץ, של כל מיני נוכלים - מוחקים חובות אבודים. את החובות של האנשים האבודים האלה אתם לא יכולים לכבד? חובות אבודים. סליחה, שר האוצר, אתה מוכן להקשיב? הרי אתה לא מקשיב לדברים האלה, כפי שאתה לא מקשיב כל השנים לדברים האלה - - -

שר האוצר בנימין נתניהו:
       
       הבנקים הם החמסנים - - -

יוסי שריד (יחד):
       
       החמסנים הכי גדולים. אני גם רוצה לתת לך עצה. אתה יודע מה העצה שאני נותן לך? - - 

שר האוצר בנימין נתניהו:
       
       יוסי - - -

יוסי שריד (יחד):
       
       - - תעזוב את הפקידים - - -

שר האוצר בנימין נתניהו:
       
       יוסי, תקשיב רגע. 

יוסי שריד (יחד):
       
       בבקשה.

שר האוצר בנימין נתניהו:
       
       אני יכול לצטט כל מלה שאמרת מאז נכנסתי - - -

יוסי שריד (יחד):
       
       בסדר, אבל יחד עם זה, בכל זאת.

שר האוצר בנימין נתניהו:
       
       - - - קשב - - - לא כולל לעיסת המסטיק - - -

יוסי שריד (יחד):
       
       אני מעריך את זה מאוד. אני מעריך את זה מאוד. כשרונותיך הם ידועים, והלוואי שמידת החסד שבך תשתווה למידת הכשרון. 
       
       יש לי עצה, ובזה אני מסיים. הנח לפקידים, הנח לביורוקרטיה, הנח למנהלי הבנקים, הנח לחשבונות – הידועים והלא-ידועים - הנח לאפוטרופוס הכללי, הנח לכל הדברים האלה. מעולם לא הייתי שר האוצר, אבל הייתי שר. יש דברים שהשר מקבל על עצמו, הוא מגרש את כולם והוא אומר: בעניין הזה אני מטפל. ואנחנו לא יכולים להרשות לעצמנו שניצולי שואה – ראיתי ניצולת שואה לפני כמה ימים, כפי שכולכם ראיתם בטלוויזיה – בת למעלה מ-80, אולי למעלה מ-90, והיא אומרת: הרי זה נורא. במדינת היהודים – אתה זוכר שדיברנו פעם על המדינה היהודית, שר האוצר, במה היא יהודית, המדינה האנטישמית הזאת? והיא אומרת: שם הרגו אותנו פעם אחת – ואני מצטט – וכאן הורגים אותנו פעם שנייה. 
       
       עזבו את החשבונות האלה. הם זקנים. דיברתם עכשיו על מורים תשושים. הם תשושים, הם חולים. הם חולים כי הם היו בשואה, לא רק מפני שהם זקנים. אז תדאגו להם, ותלכו פחות לטקסים ותשתמשו פחות במליצות, ותדאגו שהם יוכלו לחיות כאן. מי כבר מדבר על כבוד. שיחיו. 

היו"ר עבד-אלמאלכ דהאמשה:
       
       תודה רבה לחבר הכנסת יוסי שריד. חברת הכנסת קולט אביטל, בבקשה. אחריה ידברו חברי הכנסת אהוד רצאבי ועוזי לנדאו, אם יהיו נוכחים באולם. 

קולט אביטל (העבודה-מימד):
       
       אדוני היושב-ראש, אדוני שר האוצר, חברי חברי הכנסת, בסך הכול אני מוכרחה להודות שעצוב לי, כי מכל הנושאים שאני חשבתי שאי-פעם אעלה מעל במת הכנסת - זה לא נושא שחשבתי - - -

היו"ר עבד-אלמאלכ דהאמשה:
       
       חבר הכנסת רצאבי, חשוב מאוד ששר האוצר ישמע את דברי חברת הכנסת. 

קולט אביטל (העבודה-מימד):
       
       מכל הנושאים שחשבתי שאטפל בהם או שאעלה אותם כשאגיע לכנסת, לא חשבתי שבכלל נצטרך אנחנו, כחברי הכנסת, לבוא ולזעוק את זעקתם של אנשים זקנים, תשושים, אנשים שעברו מחנות, אנשים שהגיעו לארץ, אנשים שנלחמו למען הארץ, אנשים שלחמו ובנו את הארץ, ואת ימיהם האחרונים הם חייבים לעבור לא רק בעוני, לא רק במחסור, אלא בשורה מאוד ארוכה של מעשים משפילים. 
       
       כשניצול השואה מחויב ללכת לארגון זה או אחר כדי לבקש שייתנו לו שיניים תותבות, כשהוא צריך כל שנה למלא טפסים משום שהאוצר דורש ממנו כל שנה למלא את אותם טפסים משפילים – שחלילה לא יתחוור שבינתיים הוא קיבל עוד קצת כסף, או שמצבו הבריאותי השתפר - זה מסוג הביורוקרטיה וההשפלה שהאוצר, ותקשיב לי, אדוני שר האוצר, כי זה נושא שלא נוגע לכסף, זה נושא שנוגע ליחס. כשפקידי האוצר, ובראשם המחלקה לשיקום נכים, משפילים בצורה די מזעזעת את אחרוני הניצולים – זה דבר, אדוני שר האוצר, שאתה יכול לטפל בו. 
       
       אני קראתי את הספר שכתב אביך על האינקוויזיציה. הספר הזה, כל מלה שכתובה בו נכונה גם לגבי השואה, ושנינו יודעים למה בדיוק הכוונה. וכיוון שאני יודעת מאיזה רקע אתה בא, אני רוצה לפנות אליך. 
       
       צר לי, חבל לי. קראנו אתמול מעל דפי העיתונים, מעל דפי "מעריב", על השחיתות. נראה שהזעקה של עיתונות היא בדרך כלל יותר חזקה, כי כל המדינה מדברת על זה. הנושא של ניצולי השואה יצא לאור שוב  על-ידי כתבה די בולטת שכתבה רות סיני, ומאז רוב הציבור מטפל בנושא הזה, ואני רוצה להודות לרות סיני על שעשתה את זה.
       
       אנחנו מדברים על אנשים שזקוקים לעזרה כדי לסיים את ימי חייהם. הם מקבלים היום עזרה וסיוע מקרן הרווחה. הקרן הזאת מקבלת היום 31 מיליון דולר מנדבה של ארגון יהודי בחוץ-לארץ. התרומה שלנו לקרן הזאת היתה עד עכשיו 400,000 דולר, היא הלכה והצטמצמה כל שנה. מספרם של אלה שזקוקים לסיוע ולסעד רק הולך וגדל – הם היו 900, עכשיו הם יותר מ-9,000, יש עוד 15,000 שמחכים לסיוע, לסיעוד, וכמי שמשמש שר האוצר אתה ודאי יודע, שאם הם היו מבלים בבתי-חולים במקום להיות בבית עם עזרה צמודה, זה היה עולה הרבה יותר.              
     
       אני יודעת, אדוני שר האוצר, שאתה החלטת להוסיף השנה 5 מיליונים. חסרים להם 14 מיליון דולר, כדי להיות מסוגלים לטפל באנשים האלה.  
       
       אדוני שר האוצר, כשהגעתי לארץ כילדה קטנה - אני זוכרת את ההפגנות הקשות ליד בניין הכנסת ב-1952. אני הייתי ילדה קטנה כשחתמנו את הסכם השילומים עם גרמניה. אני זוכרת שמדינת ישראל דיברה אז וקיבלה על עצמה את האחריות לדאוג לאנשים האלה עד סוף ימי חייהם. זאת היתה ההצדקה המוסרית שבגללה קיבלנו אז את הכסף. אני זוכרת כמה מאתנו, ללא הבדל בין ימין לשמאל, לא רצינו לקבל את הכסף הזה, אבל את הכסף הזה קיבלנו. יכול להיות שהוצאנו חלקים גדולים ממנו, אבל אנחנו אלה שחייבים לשלם. 
       
       דבר נוסף, אדוני שר האוצר, אלה שמקבלים פנסיה מאתנו, מאותו הכסף שבא מגרמניה, מקבלים הרבה פחות כסף, בערך חצי מהכסף שמקבלים אלה שמקבלים את הפנסיה ישר מגרמניה.
       
שמואל הלפרט (אגודת ישראל - יהדות התורה והשבת):
       
       רק 40%. 
       
קולט אביטל (העבודה-מימד):
       
       לכן אני חושבת שאנחנו חייבים לעשות רוויזיה. אנחנו לא מדברים על הרבה זמן, אולי נותרו חמש שנים. בשנים האלה בואו נעשה כולנו את כל מה שאנחנו יכולים, כדי שלא נתבייש לעיני העולם וכדי שניתן לאנשים האלה לפחות את האפשרות לסיים את חייהם בצורה מכובדת. תודה רבה. 
       
היו"ר עבד-אלמאלכ דהאמשה:
       
       תודה רבה לחברת הכנסת אביטל. יעלה ויבוא חבר הכנסת אהוד רצאבי, ואחרון הדוברים יהיה חבר הכנסת עוזי לנדאו, אם יהיה נוכח. אם לא - יעלה להשיב שר האוצר. בבקשה, חבר הכנסת רצאבי. 
       
אהוד רצאבי (שינוי):
       
       אדוני היושב-ראש, חברי הכנסת, אדוני שר האוצר, כפי שאמרה חברת הכנסת קולט אביטל, לא האמנתי שבתקופת כהונתי כאן אצטרך לדבר על הנושא הזה. מדברים על מסים, מדברים על רפורמות, כתוב שעניי עירך קודמים. מדינת ישראל יודעת לשלוח רופאים מרדימים לאיי-שלמה, לשלוח חיילים להציל את נפגעי האסונות בטורקיה, ואפילו הצענו להציל חיים באירן. אבל לעניים שלנו אנחנו לא יודעים לדאוג ולניצולים שלנו אנחנו לא יודעים לדאוג. 
       
       אתמול ציינה הכנסת 60 שנים לניצחון על גרמניה הנאצית. לפני שבועיים ציינו את יום השואה. כולנו עמדנו דום לזכרם של ששת מיליוני הנספים. נשבענו לא לשכוח. נשבענו גם לא לסלוח. הרושם שלי הוא, כי ההתייחסות הממלכתית של מדינת ישראל לשואה אינה עולה בקנה אחד עם היחס שלו זוכים הניצולים אשר חוו על בשרם את התופת ויכלו לה, מי בדרך נס ומי משום שהיה יותר חזק כדי לשרוד. 
       
       בעת שכאן, במליאה, ציינו את הניצחון ההיסטורי, הפגינו סמוך למשכן ניצולים שמחו על כך שחוק נפגעי רדיפות הנאצים מפלה בין הניצולים שהגיעו לארץ לפני 1953, אשר מקבלים הטבות רבות מן המדינה, לבין הניצולים שהגיעו לאחר תאריך זה. 
       
       מתברר עוד, כי הקרן לרווחת נפגעי השואה בישראל, המסייעת לכ-9,800 ניצולים, עומדת בפני משבר פיננסי קשה. בקופה חסרים כ-15 מיליון דולר לפעילות שוטפת. ראשי הקרן אישרו כי בשנים האחרונות תקציב הקרן לא קוצץ, אלא אף גדל, אך מספר הפונים גדל גם הוא לאין ערוך, במיוחד על רקע עלייתם לישראל של אלפי וטרנים מחבר המדינות. 
       
       האוצר משתתף מדי שנה ב-2 מיליוני שקלים לצורך מימון פעילות הקרן. שאר הכסף מגיע מוועידת התביעות. אני מניח שהשר יקרא את הפרוטוקול לאחר מכן ובוודאי ידע מה אני אמרתי. 
       
קולט אביטל (העבודה-מימד):
       
       השר כאן. 
       
אהוד רצאבי (שינוי):
       
       לאור המצוקה שאליה נקלעה הקרן, הודיע שר האוצר כי משרדו יעביר לקרן סיוע חד-פעמי של 5 מיליוני שקלים, אך כפי שכבר נאמר לפני כן, זו רק טיפה בים. 
       
       אני קורא מעל במה זו לממשלה להגדיל את חלקה בתקצוב הקרן. האחריות של המדינה לרווחת הניצולים לא צריכה להיות רק בהצהרות ובטקסים שחוזרים שנה אחרי שנה. זאת צריכה להיות אחריות מעשית, והדרך הנכונה לממש אותה ולבטא אותה היא בסיוע כלכלי לאותם ניצולים שידם אינה משגת את המינימום הדרוש כדי לחיות בכבוד את שארית חייהם. 
       
       יש ניצולים שהשתקמו למופת ואולי לא זקוקים לסיוע, וצריך לוודא שהסיוע יינתן רק למי שבאמת זכאי לכך על בסיס קריטריונים ברורים. 
       
       כמי שהיה חבר בוועדת החקירה הפרלמנטרית לאיתור ולהשבת נכסים של נספי השואה בראשותה של חברת הכנסת קולט אביטל, אני מנצל הזדמנות זו לקרוא לבנקים ולאוצר ולומר להם: אל תתחמקו מאחריותכם, השיבו את כספם של הנפגעים ללא השהיות וללא תירוצים. תודה. 

היו"ר עבד-אלמאלכ דהאמשה:
       
       תודה רבה לחבר הכנסת רצאבי. אדוני שר האוצר, אתה מוזמן לעלות ולהשיב למציעים. 
       
שר האוצר בנימין נתניהו:
       
       אדוני היושב-ראש, חברי הכנסת, קודם כול, אני מודה לחברי הכנסת על העלאת הנושא הזה. אני לא אומר את זה מן השפה ולחוץ. אני מודה לחברי הכנסת ואני מודה לכל מי שהעלה את הנושא הזה, כי אני חושב שכל אחד בלשונו תיאר את החובה המוסרית והמעשית בצורה נכונה. אני לא הייתי מדבר אתכם אחרת. 
       
       יש כאן כנראה יותר בעיה של הערכת הסכום הנדרש מאשר עצם הקצאת הסכום. יש פה שאלה, כמה באמת דרוש. קודם כול, דרוש יותר. מראש אגיד לכם, שאין סכנה של סגירת הקרן – אתם צריכים לדעת את זה - אבל באמת נוצר מחסור מסיבות שונות, ביניהן, לפי כל הסימנים, עלייה של אנשים מחבר המדינות שלא היו במסגרת, והם נוספו. זה כנראה המרכיב הגדול ביותר של הגידול בצרכים. 
       
       הבדיקה שאני ערכתי העלתה את הסכום שאנחנו נתנו, כי יכולנו גם לתת יותר, זאת לא השאלה. לאור הפניות שלכם, אני אבדוק שוב אם הסכום הזה מספיק, כי בעצם זה הוויכוח כאן. הוויכוח כאן הוא לא אם לתת יותר או פחות. 

יורי שטרן (האיחוד הלאומי - ישראל ביתנו):
       
       הוויכוח הוא לא רק על הקרן, הקרן מטפלת רק במישור מסוים. 
       
שר האוצר בנימין נתניהו:
       
       אני מכיר את הנושא. אני מסכים אתך. אנחנו בודקים את זה. הבעיה כאן היא לא בעיה תקציבית מבחינתנו. אם דרוש כסף נוסף, נותנים אותו, זאת לא השאלה. זה גם לא מה שיפיל את מדינת ישראל ב-2005. בבדיקות שעשינו עם ראשי הארגון – ואני מדגיש את זה - זה הסכום שהגענו אליו. 
       
קולט אביטל (העבודה-מימד):
       
       ראשי הארגונים אמרו לנו בוועדה שדרושים 14 מיליון. 
       
שר האוצר בנימין נתניהו:
       
       אני לא ישבתי בישיבה. אני ישבתי בישיבה הפותחת, אחר כך התנהל דיון. הסכום שאישרתי היה לבקשתי הסכום הנדרש כדי לעבור את השנה הזאת - 7 מיליונים, 5 ועוד 2. יש ויכוח על הסכום הזה. 
       
       אין ויכוח על התקציב, על כך שאין לנו מקורות תקציביים, אלא יש ויכוח על הסכום הנדרש במקורות התקציביים שלנו, ועל זה הוויכוח שמתנהל ברגע זה כאן. אני לא יודע, אבל ייתכן מאוד שהדברים שאתם אמרתם דורשים בירור נוסף, ואני אעשה אותו. אני אומר לכם שוב שזאת לא הבעיה. אם נצטרך להוסיף, נוסיף; זאת לא הבעיה שלנו. 
       
       יתר על כן, אני רציתי קודם כול לתת עזרה ראשונה. הבדיקה החשובה נעשית עכשיו לא רק לגבי השנה הזאת, אלא בכלל. אתם אומרים שהבעיה "תיפתר" בעוד כמה שנים. הבעיה לא צריכה להיפתר במובן הזה שאנשים צריכים להיפטר מן העולם. הבעיה צריכה להיפתר, כדי שהם יוכלו להמשיך את חייהם בנחת. לכן ביקשתי דיון ובדיקה ממצה לקראת אוגוסט. למה אוגוסט? אני רוצה להגיע לאוגוסט, והסכום הזה בפירוש יעביר אותנו עד אוגוסט. 
       
קולט אביטל (העבודה-מימד):
       
       כדי שייכנס לתקציב?
       
שר האוצר בנימין נתניהו:
       
       נכון, כי אני רוצה לעשות הכנסה מסודרת לתקציב המדינה. אני אמרתי שאני מגיש כרגע עזרה ראשונה. כיוון שיש ויכוח על המספרים האמיתיים, נעשה את הבדיקה הדרושה. בתקציב אוגוסט, בעוד כמה חודשים, נבוא עם מה שדרוש. מן הסתם, אם נצטרך עוד לשנה הזאת, נוסיף גם לשנה הזאת. 
       
       דבר ראשון, קודם כול צריך להפסיק את הדימום ולתת איזה מזור מיידי. כיוון שעדיין יש ויכוח תקציבי, הוא קיים, הוא עוד לא מוצה. אני גם לא מתיימר לומר שהוא מוצה. להיפך, אני אומר לכם שלמעשה אנחנו בעיצומה של בדיקה. 
       
       לא פתרנו את הבעיה. אנחנו לא רוצים לפתור אותה על-ידי יד קפוצה בכיס, ואנחנו שומרים בכך על תקציב המדינה. זה בכלל לא הנושא. אנחנו נתנו עזרה ראשונה, בדיקה יסודית מה דרוש לשנים הבאות, ויש ליצור זאת במסגרת תקציבית מוסדרת בתקציב שיוגש באוגוסט לממשלה ויובא גם לכנסת. אם יש תיקונים נוספים, נביא את זה לכנסת, לוועדת הכספים. קודם כול, אתם צריכים לדעת את זה משום שזה התהליך עצמו שאנחנו מצויים בו.
       
       יש נקודה אחת שאעיר, שעלתה בדיונים, והיא שאלה מעניינת. יש שאלה של גודל הסכום ויש שאלה של אופן חלוקת הסכום. כרגע, מה שנותנים נותנים באופן שווה. כלומר, ניצולים ברמה כלכלית גבוהה מקבלים בדיוק כמו ניצולים ברמה כלכלית נמוכה. יכול להיות שזו הדרך הנכונה לעשות את זה. זה לא ברור. יכול להיות שצריך לתת יותר למטה. אם את שואלת אותי - - -
       
יורי שטרן (האיחוד הלאומי - ישראל ביתנו):
       
       זה לא נכון. יש שם מדרג.
       
שר האוצר בנימין נתניהו:
       
       לא נכון. אין שם. המדרג הוא 11,000 שקל לחודש. אם אתה - - -
        
שמואל הלפרט (אגודת ישראל - יהדות התורה והשבת):
       
       4,500 שקל לחודש.
       
שר האוצר בנימין נתניהו:
       
       זה לא מה שנאמר לי.
       
שמואל הלפרט (אגודת ישראל - יהדות התורה והשבת):
       
       אני חבר הוועד המנהל.
       
שר האוצר בנימין נתניהו:
       
       אני לא יודע. אבדוק גם את זה.
       
שמואל הלפרט (אגודת ישראל - יהדות התורה והשבת):
       
       4,500 שקל לחודש, וחסר להם 14 מיליון דולר. אלפי חולים לא מתקבלים מחוסר תקציב.
       
שר האוצר בנימין נתניהו:
       
       ידידי חבר הכנסת הלפרט, זו הטענה שאני שומע מצד אחד. תתפלא, אך יש גם נתונים אחרים שמגיעים. לא כל מה שמתפרסם ומה שנאמר הוא בהכרח נכון.
       
שמואל הלפרט (אגודת ישראל - יהדות התורה והשבת):
       
       אני חבר הוועד המנהל, והמספרים מדויקים.
       
שר האוצר בנימין נתניהו:
       
       כיוון שמיניתי צוות - - -
       
שמואל הלפרט (אגודת ישראל - יהדות התורה והשבת):
       
       אלפי חולים לא מתקבלים בזמן האחרון מחוסר תקציב.
       
שר האוצר בנימין נתניהו:
       
       מכובדי, אני לא מתכוון לחכות עד אוגוסט, אם אני אקבל את הנתונים בעוד שלושה שבועות והם יראו לי שאתה צודק, ואנחנו צריכים להוסיף - - - 
       
קולט אביטל (העבודה-מימד):
       
       יש צוות שיכול לעבוד מול הקרן?
       
שר האוצר בנימין נתניהו:
       
       הוא כבר עובד. הצוות כבר התחיל בבדיקות. הוא מכין את זה, לבקשתי, לתקציב המדינה. אבל אם יתברר בבדיקה שאנחנו צריכים להוסיף עכשיו יותר - נוסיף יותר עכשיו. שוב, זו לא בעיה תקציבית. אנחנו לא נתנו 5, 7 או 12 כי אנחנו מנסים לחסוך כסף לקופת המדינה. זו לא הבעיה פה.
       
קולט אביטל (העבודה-מימד):
       
       זו בעיה של הגדרה.

שר האוצר בנימין נתניהו:
       
       אני אומר שיש שתי בעיות: א. מה גודל הסכום הנדרש, בגלל הפערים שנוצרו; ב. אופן החלוקה הפנימית. אלה שני הדברים שביקשתי לבדוק.
       
קולט אביטל (העבודה-מימד):
       
       מתי נוכל לשמוע את המסקנות?
       
שר האוצר בנימין נתניהו:
       
       עד עכשיו אמרתי שזה יהיה עד אוגוסט, אבל אני מניח שאקבל דוח ביניים לפני כן. אם הדוח יראה שמה שאתם טוענים נכון ויש ברגע זה צרכים שאינם נענים, גם אחרי הכסף שהעברנו לעזרה ראשונה - נטפל גם בזה. צריך להיות פה ריאליים. מעבר לתהודה הפוליטית הדרושה לכל אחד מהיושבים בבית הזה, זו האמת - מה שאמרתי כאן - וזו התשובה. זו האמת של התהליך שאנחנו מצויים בו. אף אחד כאן לא מתנכר ויתנכר להם, לא מדינת ישראל ולא משרד האוצר של ישראל, וגם לא אף אחד בתוך משרד האוצר.
       
       את אמרת לי דבר אחד שאני לא שמעתי אותו – שאצלי, במשרדי, יש בעיה לא של היקף הטיפול בכסף אלא של אופן הטיפול.
       
קולט אביטל (העבודה-מימד):
       
       נכון.
       
שר האוצר בנימין נתניהו:
       
       אם יש לך נתונים נוספים להעביר לי, אנא תעבירי לי, כי זה ודאי לא מקובל עלי.
       
קולט אביטל (העבודה-מימד):
       
       כן.
       
שר האוצר בנימין נתניהו:
       
       שאלה של יחס - זה בכלל דבר שאין מה לדבר עליו. אם צריך לתקן את זה, נתקן גם את זה.
       
       לכן, אני חוזר לתחילת דברי.

יורי שטרן (האיחוד הלאומי - ישראל ביתנו):
       
       מה עם הסדרת מעמדם של יוצאי השואה בחוק והסדרת סיוע?
       
שר האוצר בנימין נתניהו:
       
       גם את זה ביקשתי לבדוק. לא רציתי לירות מהמותן. זה דבר שדורש בדיקות. חשבתי שהדבר הראשון לעשות - מה אתה עושה כשיש לך בעיה, כשיש לך דימום? לפני שאתה מסדר דבר אחר, תעצור את הדימום כמיטב יכולתך, תבדוק ותעשה דיאגנוזה של הבעיה. אני התכוונתי לעשות את זה עד אוגוסט. אני כבר אומר לך שביקשתי גם דוח ביניים. בדוח הביניים הזה אני אראה מה מצבנו. אם צריך להוסיף יותר עכשיו, נוסיף. לקראת אוגוסט אני מקווה להביא חבילה שלמה ומלאה שתפתור את הבעיה הזאת אחת ולתמיד. 
       
       אני חושב שפתחתי בדברי ואמרתי שאני מודה לחברי הכנסת שמעלים את הנושא, ולא אמרתי את זה, שוב, בציניות או ברצון לפטור אתכם או לפייס אתכם. אני חושב שזאת הדרך שבה דמוקרטיה עובדת. מתעוררת בעיה, השלטון לא תמיד יודע על הבעיות האלה והוא צריך לשמוע את זה מאיזה מקום. זה היתרון של השיטה שלנו. במובן הזה אני חושב שאנחנו מבורכים בנציגי ציבור שבאמת דואגים לעניין וגם בתקשורת שעובדת בעניין הזה, וזה דבר חיובי. לפעמים, הרבה מהבעיות שאנחנו פותרים, אנחנו פותרים רק לאחר שאנחנו מגלים אותן כתוצאה מהתהליך הזה. זו דוגמה מובהקת לכך, ואני שוב מודה לכם על כך.
       
היו"ר עבד-אלמאלכ דהאמשה:
       
       מה מציע אדוני לגבי המשך הדיון בהצעה הזאת?
       
שר האוצר בנימין נתניהו:
       
       אני מציע להעביר אותה לוועדה של חברת הכנסת אביטל, לוועדת הקליטה. מהי הוועדה שמטפלת בנושא עכשיו?
       
שמואל הלפרט (אגודת ישראל - יהדות התורה והשבת):
       
       עבודה ורווחה.
       
קולט אביטל (העבודה-מימד):
       
       עלייה וגם תפוצות.
       
שמואל הלפרט (אגודת ישראל - יהדות התורה והשבת):
       
       ועדת העבודה והרווחה.

היו"ר עבד-אלמאלכ דהאמשה:
       
       יש ועדה משותפת שלנו ושל ועדת הכספים שמטפלת בנושא הזה.
       
שר האוצר בנימין נתניהו:
       
       אדוני, אני יכול לבקש להעביר את הנושא - - -
       
היו"ר עבד-אלמאלכ דהאמשה:
       
       נעביר אותו לוועדת הכנסת.
       
שר האוצר בנימין נתניהו:
       
       אני מציע להעביר אותו לוועדת הכנסת, כי אני רואה שאנחנו נוגעים כאן - - -
       
היו"ר עבד-אלמאלכ דהאמשה:
       
       נעביר את הנושא לוועדת הכנסת.
       
יוסי שריד (יחד):
       
       אני מציע להעביר אותו לוועדת הכספים, והיא תעביר לוועדה המשותפת.
       
שר האוצר בנימין נתניהו:
       
       למה? למה שזה לא יעבור לוועדת הכנסת? הרי זה נוגע כאן בשלוש ועדות, לפי מה שאני שומע.
       
רן כהן (יחד):
       
       עכשיו זה יעבור לוועדת הכנסת ממילא.
       
היו"ר עבד-אלמאלכ דהאמשה:
       
       חבר הכנסת שריד, אני מכיר רק הליך אחד - להעביר לוועדה מוכרת, והוועדה המוכרת היא ועדת הכנסת, שתעביר את הנושא לוועדה משותפת או לכל מקום שצריך לעשות את זה.
       
שר האוצר בנימין נתניהו:
       
       אני מודה לכם.
       
היו"ר עבד-אלמאלכ דהאמשה:
       
       תודה רבה לשר האוצר. יש לנו מציעים אחרים. חבר הכנסת הלפרט, במסגרת דקה אתה יכול להציע את הצעתך. אחריו - חברי הכנסת יורי שטרן ורן כהן.
       
שמואל הלפרט (אגודת ישראל - יהדות התורה והשבת):
       
       אדוני היושב-ראש, אדוני שר האוצר, מדינת ישראל קיבלה עשרות מיליארדים מממשלת גרמניה תמורת התחייבות שהיא תשלם את הפיצויים לניצולי השואה ותממן את הצרכים שלהם כל ימי חייהם. כעת, רבבות ניצולי השואה מתוך 270,000 שחיים בישראל סובלים חרפת רעב, מאחר שהם מקבלים בסך הכול כ-1,000 שקל לחודש ממדינת ישראל, לעומת 2,400 שקל שמקבלים אלה שמקבלים פיצויים ישירות מממשלת גרמניה. רבבות חולים וגלמודים, ורובם מעל גיל 80, רתוקים לכיסא גלגלים, זועקים לעזרה, ואין אוזן קשבת. 
       
       אדוני היושב-ראש, ניצולי השואה אינם מבקשים חסד ונדבות. הם מבקשים מממשלת ישראל להחזיר להם מקצת מהכספים שממשלת ישראל קיבלה מממשלת גרמניה. 
       
       תקציב זעום של 3 מיליוני שקלים שמשרד האוצר נתן למימון הפעולות למרכז ניצולי השואה הופסק גם כן כבר לפני כמה שנים מסיבות ביורוקרטיות. בהזדמנות זו אני פונה לשר האוצר לתת הוראה מיידית לשחרר את התקציב, כדי למנוע את קריסת המרכז לניצולי השואה וסגירתו. אדוני שר האוצר, אתה מכיר את הבעיה. דיברנו אתך. זה היה בעבר, וקיבלו 3 מיליוני שקלים. לאחרונה לא מקבלים אגורה, וכל המשרד, כל המרכז של ניצולי השואה, עומד בפני סגירה.
       
היו"ר עבד-אלמאלכ דהאמשה:
       
       תודה רבה. הצעה אחרת לחבר הכנסת שטרן. אני מבקש שזה יהיה במסגרת דקה.
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד השר, יושב פה גם החשב הכללי ועוד אנשי אוצר. אני באמת מבקש מכם, ולו מפאת הכבוד לאירוע לציון 60 שנה לניצחון על הנאצים, שזה גם 60 שנה לסיום השואה, לשנות את הקו. 
       
       מהתשובות שאני קיבלתי מאנשי משרד האוצר על ההצעות שלי הבנתי, שמשרד האוצר לא רואה את מדינת ישראל כאחראית לגורלם של ניצולי השואה, כי הטרגדיה, הנזק והסבל נגרמו להם על-ידי הגרמנים. זו תשובה בלתי מתקבלת על הדעת. 
       
       לכן אני אומר: מעבר לקרן לניצולי השואה, שמטפלת אך ורק בשעות סיעוד מאוד מצומצמות וציודים מיוחדים, יש להסדיר את מעמדם בחוק ולתת סיוע מינימלי ולו לאותם כ-15,000 ניצולי השואה שחיים במדינת ישראל מדמי הבטחת הכנסה, כלומר בקו העוני האחרון שמדינת ישראל קבעה.
       
היו"ר עבד-אלמאלכ דהאמשה:
       
       תודה רבה.  הצעה אחרת ואחרונה היא של חבר הכנסת רן כהן. אדוני, בבקשה.
       
רן כהן (יחד):
       
       אדוני היושב-ראש, אדוני שר האוצר, להלכה, שמעתי את תשובתך, והיא נראתה על פניה מאוד סבירה. בכל זאת, שר האוצר, מה לעשות? אם 12,000 מבין ניצולי השואה זקוקים לסיעוד ועדיין אין כסף לסעוד אותם, הרי זה כשלעצמו כבר אסון גדול. כל אחד מהם הוא עולם ומלואו. כאשר 12,000 אין תקציב בשבילם, הרי זה לא עולה בקנה אחד עם אותו רצון שדיברת עליו כאן, מהבמה, כאילו אף אחד לא יסבול מן התהליך.
       
       לכן, בקשתי אליך היא בשני דברים. האחד, שנוסף על ההבטחה שלך כאן על הבדיקה, לא יהיה מצב שבו ניצול השואה יהיה זקוק לטיפול מיידי, בריאותי או שיקומי, והוא לא יקבל אותו בגלל כל התהליכים. הדבר השני, תפתור את הבעיה של הביורוקרטיה בעניין הזה, שלא ייווצר מצב שבו הביורוקרטיה תשתלט על המהות, כפי שאתה ביטאת זאת כאן, או כפי שבזעקת לבם ביטאו את זה כאן חברי הכנסת. 
       
       אני חושב שבאמת ראוי שהעלאת העניין בבית הזה ובתקשורת תפתור את הבעיה. תודה רבה. 
       
היו"ר עבד-אלמאלכ דהאמשה:

       תודה רבה לחבר הכנסת רן כהן. 
       
       חברי הכנסת, אנחנו נעבור להצבעה על ההצעות הדחופות בנושא יחס המדינה לניצולי השואה - להעביר את הנושא לוועדת הכנסת ושם ייקבע איזו ועדה תמשיך לדון בו. אפשר להצביע - מי בעד ומי נגד? 
       
הצבעה מס' 19

בעד ההצעה להעביר את הנושא לוועדה - 17 
בעד ההצעה שלא לכלול את הנושא בסדר-היום - אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר עבד-אלמאלכ דהאמשה:
       
       ובכן, ברוב של 17 תומכים, אפס מתנגדים ואפס נמנעים, הצעותיהם של חברי הכנסת שריד, אביטל ורצאבי בעניין יחס המדינה לניצולי השואה יועברו לוועדת הכנסת ושם ייקבע המשך הדיון בנושא. 


הצעות לסדר-היום 
חילופי האש בין צה"ל ל"חיזבאללה" 

היו"ר עבד-אלמאלכ דהאמשה:
       
       חברי הכנסת אנחנו עוברים לנושא הבא, הצעות דחופות לסדר-היום בעניין חילופי האש בין צה"ל ל"חיזבאללה" - הצעות לסדר-היום שמספריהן 6600, 6602, 6614, 6615, 6616, 6618,  6624, 6631 ו-6644. ראשון המציעים, חבר הכנסת יצחק וקנין - אדוני, בבקשה.

יצחק וקנין (ש"ס):
       
       אדוני היושב-ראש, חברי חברי הכנסת, כתושב קו העימות, כמי שמתגורר באזור הזה ב-47 השנים האחרונות, אני רוצה להגיד לכם שלא שומעים הרבה בתקשורת על מה שקורה בגבול הזה. כמעט אין יום שאין הפרות מצד ה"חיזבאללה". 
       
       אני אתן איזו תזכורת קצרה על מה שקורה היום בגבול. רבותי, צה"ל התפנה לפני כארבע שנים, חזר לגבול הבין-לאומי של מדינת ישראל. אני חושב שהתזכורת הזאת תשים אותנו באיזו פרופורציה, כיצד אנחנו צריכים להגיב היום כלפי ה"חיזבאללה", שהוא הארגון הדומיננטי היום בדרום-לבנון. הוא בעצם תפס את כל הגבעות. משגרי ה"קטיושות" וקני התותחים פרוסים לאורך כל הגבול, וכולי תקווה שלא תגיע הסלמה. אני חושב שזה יכול להיות מצב גרוע מאוד לא רק ליישובי קו העימות, גם ליישובים היותר דרומיים, שבהם האוכלוסייה יותר גדולה - עכו, הקריות, כרמיאל, צפת. 
       
       לצערי הרב, רבותי, ירי על הר-דוב ועל המוצבים של צה"ל שם הוא לא סוד. זה לא דבר חדש; פעם בשבוע, לפעמים פעמיים בשבוע. מי שזוכר את החטיפה של שלושת חיילי צה"ל בהר-דוב, את חוות-שבעא, ירי על שלומי, זה דבר שהוא מובן מאליו. היתה חדירה ליד מצובה והריגת אזרחים; ירי על אזור הגליל המערבי והריגתם של אזרחים; פציעת אזרחים; הירי על אזור התעשייה בשבוע שעבר. רבותי, זה חוזר על עצמו וצה"ל לא מגיב. מישהו בצד השני צריך להבין, שאם ביישובי קו העימות לא יהיה שקט, גם בצד השני לא יהיה שקט. 
       
       כולנו זוכרים את ההבטחה בזמן הפינוי. ממשלת ישראל הבטיחה שהיא תגיב בעוצמה רבה על כל ירי או התגרות מצד ה"חיזבאללה". מי שרואה את המציאות, צה"ל נכנס לאיזו מגננה. כאשר מדובר על שמירה על האינטרסים של מדינת ישראל בצפון, צה"ל לא פועל נכון. אני אומר לכם, רבותי, ה"חיזבאללה" עומד עם סטופר ויורה, בודק את הדופק, איך התגובה של ישראל, ויורה עוד הפעם. בודק את הדופק, הוא רואה שאין תגובה והוא ממשיך בעוד ירי. רבותי, אני רוצה להגיד לכם שזה רק "בפוקסים" שאין נפגעים, זה אולי חסדי הבורא. חסדי הבורא.  
       
       היה ירי בשבוע שעבר, בערב יום העצמאות, ומזל שלא היו חגיגות עצמאות בשלומי. זה נפל באזור התעשייה. מה היה קורה אם זה היה באמצע היום? האם אנחנו מחכים שיהיו הרוגים ופצועים? גם אז אנחנו לא מגיבים כפי שצריך להגיב. אני אומר לכם, רבותי, ה"חיזבאללה" צריך להבין שירי על יישובי הצפון לא ייתן שקט בצד השני; וגם ממשלת לבנון. זה צריך להיות ברור לחלוטין. אני מצפה משלטונות צה"ל לעשות את העבודה שלהם כמו שצריך. אנחנו לא בני ערובה של אף אחד. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת וקנין. חבר הכנסת אהוד יתום, בבקשה. אחריו - חברי הכנסת דני יתום, סלומינסקי ואלדד, לפי הסדר. בבקשה, חבר הכנסת יתום. 
       
אהוד יתום (הליכוד):
       
       אדוני היושב-ראש, חברי חברי הכנסת, ידידי סגן שר הביטחון, אני מבקש להמשיך את דבריו של חבר הכנסת וקנין ולומר לך, אדוני סגן שר הביטחון, כמי שאמור לענות לנו על ההצעות האלה לסדר-היום, שאני חי בתחושה שאנחנו "חוטפים" ולא מגיבים. אני חושש מאוד שאני חי בתחושה הזאת עקב העובדה שאיום רקטי וטילי ארוך טווח, שהתעצם בארבע השנים האחרונות, מאז עזיבתנו את לבנון, הוא הגורם לכך שאין בכוונת ממשלת ישראל להסלים את אשר מתרחש בגבול הצפון. 
       
       אינני שוחר מלחמות, ואינני מבקש מלחמות, אבל השאלה הנשאלת היא, כיצד אנחנו נראים כלפי אויבינו מרי הנפש וצמאי הדם, כאשר הם פוגעים בנו, בערים שלנו, במוצבים שלנו, ואנחנו לא מגיבים. 
       
       תוסיף על כך את העקירה והנסיגה או הבריחה שלנו מגוש-קטיף. תחבר את כל הדברים האלה ביחד ותראה שאנחנו נמצאים בעמדת נחיתות מסוימת שקורמת עור וגידים חדשות לבקרים ונותנת לאויבים שלנו להבין שאנחנו מתקשים לתפקד תחת איום. זה לא אפיין אותנו בכל העשורים שבהם אנחנו בעצמאותנו. זה לא אפיין אותנו. תמיד היינו יוזמים, תמיד פעלנו בדרך שבה אנחנו מגיבים, תמיד היינו יצירתיים. אני חושב שאנחנו באיזה מקום גורמים למצב שבו אנחנו נחלשים בגלל חוסר התגובה. לא משום שאנחנו רוצים להיחלש, אלא משום שכך תופסים אויבינו את התנהגותנו. כך בדיוק הם תופסים את זה, כך הם אומרים את זה. נסראללה הפך היום לגורם מאוד מאוד משמעותי ודומיננטי שם בצפון, עם הסתלקותה המבורכת של סוריה מלבנון. היא ממשיכה להשפיע באמצעות "חיזבאללה", ואנחנו נמצאים במצב שבו הגבול שאליו שאפנו להגיע ואליו נסוגונו לפני כמה שנים גורם לנו לאבד את יכולת ההרתעה שלנו, פשוט מאבדים אותה. 
       
       עד מתי? עד אשר יהיו לא עלינו חס וחלילה וחס נפגעים. עד מתי, באמת. הוזכר כאן קודם, בערב יום העצמאות, חג עצמאותנו, נפלה רקטה בשלומי, אם, לא עלינו, היה נפגע וחצי נפגע, לבטח היינו מגיבים בצורה אחרת. על כן אני מצפה שלא נהיה במצב שבו נותקף ולא תהיה לנו אפילו זכות ההתגוננות. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת אהוד יתום. יעלה ויבוא חבר הכנסת דני יתום כדי להעלות את הצעתו. גם לך יינתנו שלוש דקות. 
       
דני יתום (העבודה-מימד):
       
       אדוני יושב-ראש הישיבה, גבירותי ורבותי, חברי הכנסת, מדינת ישראל עדיין נמצאת במצב שבו מפעם לפעם מתפרצת לה בעיה, אם לאורך הגבול, אם בתוככי השטחים שאנחנו שולטים עליהם, מופקדים עליהם, ואם בתוך שטח מדינת ישראל שמוקפת בגבולות 1967, ואם בשטחי יהודה, שומרון וחבל-עזה. לצערי הרב, זאת מציאות שמלווה אותנו כבר שנים ארוכות. 
       
       אבל, אני רוצה להידרש בעיקר למה שקורה בגבול הצפון. לפני חמש שנים החליט ראש ממשלת ישראל ושר הביטחון דאז, אהוד ברק, לצאת מלבנון, וצה"ל עזב את לבנון באבחת לילה, בסוף חודש מאי שנת 2000. מאז חלפו כמעט חמש שנים. אין מקום להשוות את המצב ששורר בגבול הלבנון ובחלק הצפוני של מדינת ישראל למצב ששרר שם קודם לכן. 
       
       אני אומר את הדברים הללו מכיוון שהיום כל התפרצות של עימות מוגבל, אם כתוצאה מירי של ה"חיזבאללה" לעבר הר-דוב ואם כתוצאה מירי של ארגון שאיננו ה"חיזבאללה", לעבר אחד מיישובי גבול הצפון, גוררים בהחלט תגובות נזעמות בקרב הציבור הישראלי וגם תגובות של צה"ל. 
       
       אבל, אני מבקש להזכיר לכם את המציאות העגומה שהיתה אז, כאשר עשרות אלפי תושבים בגבול הצפון נאלצו השכם וערב לבלות במקלטים. וה"קטיושות" עפו, ולא היה אפשר לספור אותן – 100, 200,  300, 400, 500, 600. אני זוכר את הביקורת הנוראה שנמתחה אז על החלטתו של ראש הממשלה ברק ועל החלטת ממשלת ישראל. כינו את זה בריחה, כינו את "זנב בין הרגליים", וראו מהי המציאות השוררת היום ביישובי הצפון. אני לא אומר שכל הדרך סוגה בשושנים, אבל אפשר להשוות בין המצב ששרר אז למצב ששורר היום? 
       
       הנקודה השנייה, אסור לתת ל"חיזבאללה" עילה וסיבה להפר את השקט והשלווה לאורך גבול הצפון. אנחנו התייצבנו לאורך קו שסורטט במפות ובשטח על-ידי המודדים של האו"ם. אני זוכר שנאלצנו, אדוני היושב-ראש, להעתיק את קו הגבול שמונה פעמים, מנקודה לנקודה, מנקודה לנקודה, כי כל פעם באו מודדי האו"ם ואמרו, לעתים תחת לחץ ה"חיזבאללה" - צריך להזיז את הקו 10 מטרים דרומה, 5 מטרים דרומה, 20 מטרים דרומה. ואנחנו יושבים באזור, לרבות במורדות הר-דוב ומה שקרוי חוות-שבעא, מכיוון שכך סרטט האו"ם את הגבול. אין שום זכות ואין שום לגיטימציה ל"חיזבאללה" לתקוף את כוחות צה"ל שיושבים באותם מקומות, שקיבלו לגיטימציה מלאה מהאו"ם ועל-ידי החלטת מועצת הביטחון. וראוי שצה"ל יגיב כל פעם, על כל הפרה של ה"חיזבאללה". 
       
       אני קורא מכאן ל"חיזבאללה", אם אפשר - אני לא יודע אם שומעים אותי ואם מבינים עברית - מספיק כבר עם הניסיונות הללו לחמם את הגזרה. ייתכן בכלל שהם קשורים למאבק הפנימי שלכם, ה"חיזבאללה", בתוך המערכת הפוליטית בלבנון. די, הגיע הזמן שיהיה שקט. 
       
       ולממשלת ישראל אני אומר, אחרי שהחלטה 1559 בוצעה בחלקה והצבא הסורי עזב את לבנון, הגיע הזמן להרים את הכפפה ולחדש את המשא-ומתן בין ישראל לסוריה. על כל ניסיון של ה"חיזבאללה" לתקוף אותנו, לפגוע בנו, ישיב צה"ל בתגובה נמרצת. אז אפשר להפסיק כל זאת ולהיכנס למשא-ומתן על מנת להגיע לשלום בין ישראל ללבנון ובין ישראל לסוריה. תודה. 

היו"ר עבד-אלמאלכ דהאמשה:
       
       תודה רבה לחבר הכנסת דני יתום. חבר הכנסת ניסן סלומינסקי, בבקשה. אחריך ידברו חברי הכנסת אריה אלדד, אפי איתם וחמי דורון, אם יהיו נוכחים, כמובן. 

ניסן סלומינסקי (מפד"ל):
       
       אדוני היושב-ראש, מכובדי סגן השר, חברי חברי הכנסת, זה קורה לנו הרבה בכנסת, שעל אותה תופעה כל אחד מאתנו מסתכל מזווית שונה והמסקנות שלו שונות. 
       
       אני מכיר את תפיסתו של ידידי, חבר הכנסת דני יתום, ושל ראש ממשלתו, ממשלתנו, לשעבר אהוד ברק, בנושא לבנון. לפחות אז אמרנו ובצדק, שליציאה החפוזה תהיה גם מגרעת, שלא יראו אותה למחרת, אבל יעבור זמן והיא תתנקם בנו לאורך שנים. ה"חיזבאללה", מתוך תחושה שישראל בורחת – לצערי, ישראל ברחה - יצר לו עוצמות, יצר לו מעמד של מעצמה באזור. כשקרה שם משהו, היה לנו נוח תמיד לזרוק הכול על סוריה - הסורים אשמים, לא ה"חיזבאללה"; הפנינו אצבע מאשימה כלפי סוריה, אפילו פעם אחת עשינו משהו בסוריה. אז הנה, סוריה לא נמצאת, אז מה, יש שקט?
       
        כולנו יודעים שה"חיזבאללה" מתח קו לאורך כל החזית עם ישראל, שמאחורי הקו הזה יש לו מערך אדיר של "קטיושות" שמכוונות לכל הצפון, אולי כבר הגיעו לטווחים שבין הצפון למרכז. זה איום אדיר על ישראל. התוצאה היא, שישראל מפחדת להגיב על כל דבר, נקרא לילד בשמו - מפחדת להגיב. התגובות שלה מקומיות, לוקאליות, קטנות ומהססות. למה? כי הם יצרו מאזן אימה. במקום שאנחנו ניצור כלפיהם, הם יצרו כלפינו. הם מרשים לעצמם לעשות מה שהם רוצים. מחר הם יוכלו לעשות מה שהם רוצים, כי הם יודעים שיש להם כמעט חסינות. 
       
       הבעיה היא שזה לא מסתכם רק בצפון. האווירה הזאת, הרוח הזאת זרמו ליהודה ושומרון, זרמו לחוף עזה, וה"חיזבאללה" התלבש בתוך ה"חמאס", בתוך "הג'יהאד". היום מדינת ישראל בורחת, כך הם מגדירים את זה. תראה את ה"חמאס", הוא מנצח בכל הבחירות, הוא ינצח גם בבחירות לפרלמנט, למה? כי הוא הצליח, כמו ה"חיזבאללה", לגרש את ישראל, וייצור מאזן אימה עלינו מעזה, עם טילים וכל מיני דברים שאף אחד לא מעלה על דעתו. הוא ייצור את זה שם, כי הוא יהיה שם בעל-הבית, וזה יעבור ליהודה ושומרון.  
       
       אותה סכנה נוראה שהצבענו עליה, שיהיה מישהו שיאיים עלינו, מישהו שקורבנות לא מעניינים אותו, לא אכפת לו שיישפך אצלו דם, העיקר שישפוך אצלנו, ייצור מאזן אימה. וכמו שבלבנון אנחנו מהססים ולא מגיבים, כך בעזה ירו וירו פצמ"רים, שום תגובה מצד ישראל לא היתה, פחדו. זה מה שילווה אותנו לאורך כל הדרך. 
       
       אני חושב שממשלת ישראל חייבת להגיב בעוצמה. אנחנו לא רוצים מלחמות, רוצים שלום, אבל כשפוגעים בנו, אנחנו צריכים לדעת שיהיה מאזן אימה, אבל מאזן האימה יהיה רק מכיוון אחד, מישראל כלפי ה"חיזבאללה", מישראל כלפי  ה"חמאס", כלפי "הג'יהאד", כלפי הרשות. תודה לך, אדוני. 

היו"ר עבד-אלמאלכ דהאמשה:
       
       תודה רבה לחבר הכנסת סלומינסקי. חבר הכנסת אריה אלדד, בבקשה. אחריו – חבר הכנסת אפי איתם, אם יהיה נוכח, ואם לא - נעבור לחברי הכנסת חמי דורון, רן כהן ועבד-אלמאלכ דהאמשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, אנחנו מתבוננים במה שקורה בצפון ואיננו יכולים אלא להיות תמהים – עד כמה מסוגלת ממשלה להוליך שולל את העם? ואולי מוטב לשאול: עד כמה העם מוכן שיוליכו אותו שולל? ואולי בעצם צריך לשאול: למה התקשורת מסכימה שאלה יוליכו ואלה יולכו, וכלבי השמירה של הדמוקרטיה שותקים? 
       
       כשברחנו מלבנון והוכחנו הלכה למעשה את תיאוריית קורי העכביש של חסן נסראללה, אמרנו שבתור פרס ניחומים, עכשיו כשאין להם אויב בלבנון, יהפוך ה"חיזבאללה" לתנועה פוליטית, וזה טוב ליהודים, כי הם יתמתנו. הנה, עוד הוכחה שלא כל מה שאנחנו מבטיחים לגבי ה"חיזבאללה" מתקיים. אף שיצאנו, אף שהסורים יצאו, הם לא תנועה פוליטית. הם תנועת טרור והם ממשיכים להילחם, ואנחנו עוצמם עיניים ואומרים שה"קטיושה" שנפלה ביום העצמאות על שלומי זה גשם. כלומר, זה לא גשם, זאת רק לא "קטיושה" של ה"חיזבאללה". אז מה אנחנו באים בטענות? זאת "קטיושה" אחרת, זה לא הכתם שלנו. 
       
       כשאנחנו בורחים מרצועת-עזה בגלל הטרור, הטרור ירדוף אחרינו לכל מקום בארץ. ואנחנו באים, כמו שאמרנו בלבנון, ואמרו שזה אינטרס שלנו לעזוב את לבנון, באים ומספרים לנו שזה אינטרס שלנו לעזוב את רצועת-עזה. לא מבינים שכשאנחנו בורחים ממקום למקום, התביעות שלהם לא נגמרות במה שאנחנו חושבים שהוא הקו סגול ואצלם הוא קו ירוק להתחיל בתנועה קדימה.
       
       אני זוכר שהבטיחו, שאם הם יירו מבית-ג'אלה, נמחק אותם, ואם הם יירו מלבנון לאחר הנסיגה, נמחק אותם. אבל אנחנו לא נעשה כלום, משום שאם נעשה עכשיו משהו נגד ה"חיזבאללה" - כראוי, כפי שבאמת צריך לעשות עם שמתכוון לשמור על יכולת ההרתעה שלו - אם נעשה עכשיו, זה עלול לקלקל להתנתקות.
       
       אם נעשה עכשיו משהו נגד השחיתות שהגיעה עד צוואר, עד האף, כבר אי-אפשר לנשום, זה עלול לקלקל את ההתנתקות. כולם שותקים, כי בשם ההתנתקות צריך להבליג. בשם ההתנתקות שותקים על שחיתות, שותקים על טרור, שותקים על הכול. ההתנתקות מקדשת הכול. 
       
       על ההבלגה לפני 70 שנה אמר ז'בוטינסקי: "כי שקט הוא רפש". יורשיו היום, ואינני אומר תלמידיו משום שאינם הולכים בדרכו, מפקירים דם ונפש, כי בשם ההתנתקות אסור להגיב היום. זה עלול לעורר תגובה אזורית, זה עלול לקלקל את ההתנתקות.
       
       המשטר בישראל היום הוא מושחת גם במישור הביטחוני, הוא מפקיר את האינטרס הביטחוני של תושבי ישראל. והכול למען תוכנית אחת שצריכה לצאת אל הפועל בעוד שלושה חודשים. בשם זה הכול מותר. בשם זה שומרים על ראש הממשלה כמו על האתרוג. אבל האתרוג הזה כבר רקוב, צמר גפן לא יעזור לו. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת אלדד. חבר הכנסת אפי איתם - איננו נוכח. חבר הכנסת חמי דורון, בבקשה. אחריך ידברו חברי הכנסת רן כהן ועבד-אלמאלכ דהאמשה.
       
חמי דורון (שינוי):
       
       אדוני היושב-ראש, אדוני סגן שר הבטחון, גברתי סגנית השר במשרד המשנה לראש הממשלה, חברי חברי הכנסת, בערב יום העצמאות תקף ה"חיזבאללה" את שלומי ב"קטיושה" אחת. באותו סוף שבוע כבר נורו למעלה מ-12 פצמ"רים לכיוון הר-דוב, לכיוון מוצב "גלדיולה". לא היתה שום סיבה לכך, אלא סיבה אחת: כנראה מישהו בארמון בדמשק או בביירות החליט שצריך להציק קצת לישראל ביום העצמאות שלה. 
       
       מדינת ישראל לא יכולה להרשות לעצמה להיות מופקרת ולהפקיר את תושבי הצפון, איננה יכולה להרשות לעצמה מצב שבו הטילים יעופו והמדינה ואזרחיה יהיו בני-ערובה כאשר כל פסיכופת בצד הלבנוני, שירגיש לא טוב בלילה, יקום בבוקר ויחליט לירות "קטיושה" לכיוון מדינת ישראל. אי-אפשר ואף מדינה דמוקרטית נורמלית לא תרשה לעצמה לנהוג בצורה הזאת. 

       לכן, אדוני סגן שר הביטחון, אני חושב שהממשלה נהגה מספיק זמן באיפוק כלפי ההפרות החוזרות ונשנות של הלבנונים ושל ה"חיזבאללה" בגבול הלבנון. מדינת ישראל נסוגה לגבול הבין-לאומי וקיבלה על עצמה את ההנחיות של האו"ם ושל הקהילה הבין-לאומית. לצערי הרב, ממשלת לבנון ושליחיה, או שליחים של הסורים, ששולטים בעקיפין בלבנון - אולי ישתנה הדבר כאשר יתקיימו בחירות בלבנון, אם ירצה השם, כך אומרים חברינו. יכול להיות שאז הדברים ישתנו. נכון להיום יש כתובת. הכתובת ברורה. הכתובת, אדוני סגן השר, יושבת בביירות. האיש אומר בגלוי את מה שהוא רוצה, מאיים בגלוי, וכל זמן שהוא ירגיש בטוח הוא ימשיך לעשות את מה שהוא עושה.

       ייתכן שהגיע הזמן לטפל בדרכים אחרות גם באנשי ה"חיזבאללה". הדברים עבדו במקומות אחרים, יכול מאוד להיות. אבל לא ייתכן שכל אזור הצפון יהיה בן-ערובה בידיו של אדם ששם לו למטרה ברורה להשמיד את מדינת ישראל. 
       
       אני רוצה לשלוח מפה ברכה לתושבי הצפון שיודעים להתאפק, ולכל אותם תושבים שלמרות ה"קטיושות" ולמרות הירי הבלתי-פוסק כמעט במהלך אותו סוף-שבוע על הר-דוב, לא היססו לצאת, לבקר באזור הצפון, לטייל באזור. בעצם, כך הם הראו במידה רבה לאנשי ה"חיזבאללה" שלא כל כך מהר מפחידים אותנו, והתיאוריה של קורי העכביש שמנסה האדון נסראללה לפזר בכל המזרח התיכון, אין לה בעצם בסיס. 
       
       כדאי מאוד שאנשים מהסוג שלו יבינו, שעל כל עבירה יש שכר ועונש, והעונש יכול להגיע מהר, אבל הוא תלוי, אדוני סגן השר, בנו. 

היו"ר קולט אביטל:
       
       תודה רבה. חבר הכנסת רן כהן, בבקשה. אחריו – חבר הכנסת עבד-אלמאלכ דהאמשה.

רן כהן (יחד):
       
       גברתי היושבת-ראש, אדוני סגן השר, חברות וחברי הכנסת, אני מודה, אני מוצא את עצמי לפעמים במצב מאוד מוזר, עם הממשלה הזאת ועם האופוזיציה הזאת, כיוון שנדמה לי שמערכת הביטחון ומערכת קבלת ההחלטות בדרג המדיני מאוד נבונה ומבינה, חבר הכנסת חמי דורון, שחימום הגזרה על-ידי ה"חיזבאללה" הוא מאוד מאוד ציני וברוטלי, וכל כוונתו אחת – לחמם את הגזרה כדי לנסות ולנצח במערכת הבחירות הפנימיות בלבנון.

       זה בעצם הטריק. למזלנו, אנחנו עובדים לא רק מהבטן ומהרובה, אלא גם מודיעינית, ואנחנו יודעים להעריך מצב. בעניין הזה אני חייב להודות, שמלבד ההצדעה לתושבי הצפון ולצה"ל שעומד שם במעמסה הזאת, אני חושב שהעובדה שממשלת ישראל וראשי מערכת הביטחון לא מתלהמים אלא מבינים את הסיטואציה ומגיבים באופן מאוד מאוד מדוד ולא מופרז ולא מתלהם היא תעודת כבוד למדינת ישראל ולממשלת ישראל - בקשר לעניין הזה.
       
       לכן, אמרתי שאני מוצא את עצמי לפעמים במצב מביך, כיוון שאפשר היה פה לחמם את הגזרה ממש ולהפוך את החיים לגיהינום. רק היום קראתי, לשמחתי, רשימה של יוסי שריד ב-Ynet, נדמה לי, והוא מודה שהוא טעה בעניין הנסיגה מלבנון, כשאז הוא התנגד לה והיום הוא מודה שחמש השנים שהרווחנו הן כל כך חשובות וראויות.
       
       והנה, מה רוצים היום? שאנחנו נענה ל"חיזבאללה" על הרצונות שלהם? נתקוף אותם היום והם יעיפו את כל הטילים עלינו וגם יגרמו נזק אדיר לתושבי מדינת ישראל וגם ינצחו בבחירות בלבנון? מה אנחנו רוצים? הרי זה ממש לא נבון ולא נכון. 
       
       לדאבוני הרב אני חייב לומר שדווקא במקרה הזה, אדוני סגן השר, ה"חיזבאללה" מוכיחים דבר שאני מאוד לא אוהב אותו; אני לא אוהב לחשוב אותו ואני לא אוהב להגיד אותו, אבל מה לעשות? התגובה המדודה של חיל האוויר והתגובה הקרקעית של צה"ל יצרו מצב שבו ה"חיזבאללה" השתתק. הוא בעצם הוכיח שהוא הבין את שפת הכוח המדוד, ונדמה לי שבעניין הזה מוטב שפת הכוח המדוד שהעבירה את המסר ולא ההתלהמות הפטריוטית כביכול, שהיתה מביאה לעוד כמה קורבנות ואולי גם לעשרות קורבנות ולנזק אדיר לכולנו בגבול הצפון.
       
       אני רוצה להוסיף לעניין הזה דבר אחד, אדוני סגן שר הביטחון. ברור לחלוטין שה"חיזבאללה" מנסה בעניין הזה לא רק להרוויח את הרווחים שלו בלבנון ובגבול הצפון שלנו, אלא הוא גם מנסה לאותת משהו לפלסטינים. בעצם זה רצונם, להגיד שהם לא משלימים עם הפסקת אש או עם ה"תהדיה" או איך שזה נקרא עכשיו. אני חושב שחובתנו היום לעשות הכול כדי לעמוד בפרץ הזה ולא לתת לחוט המקשר בין ה"חיזבאללה" בצפון לבין ה"חמאס" ו"הג'יהאד האסלאמי" ברצועת-עזה או ביהודה ושומרון להתלקח מחדש. 
       
       אבל, זה מחייב מאוד לנסות ולעזור לעם הפלסטיני לחיות חיים אלמנטריים, כדי שגם יחזקו את כוחו של הנשיא הפלסטיני אבו-מאזן, שאפשר יהיה את הפרטנר הזה לפחות לשמר גם לעתיד, אחרי 17 ביולי, כדי שלא נמצא את עצמנו מול ה"חמאס" באין פרטנר להתקדם אתו, גם אם תוכנית ההתנתקות תבוצע במלואה, כפי שהבטיח ראש הממשלה. תודה רבה.

היו"ר קולט אביטל:
       
       תודה רבה. חבר הכנסת עבד-אלמאלכ דהאמשה, בבקשה.

רן כהן (יחד):
       
       גברתי היושבת-ראש, אני מתנצל. מחכה לי קבוצה של אזרחים שאני חייב להיפגש אתם, ולכן אני איעדר בזמן מתן התשובה. אדוני סגן השר, אתך הסליחה.

היו"ר קולט אביטל:
       
       תקרא בפרוטוקול. בבקשה, חבר הכנסת דהאמשה.
       
עבד-אלמאלכ דהאמשה (רע"ם):
       
       גברתי היושבת-ראש, מכובדי סגן השר, חברי חברי הכנסת, נראה שגם בדיון הזה, כפי שזה ברוב הדברים בימים האחרונים, שם המשחק הוא ההתנתקות. דיברו כאן חברי כנסת שרוצים ממש להצית את האזור. איך זה? ירו כמה פגזים וענו להם במטוסים וזה נגמר. אז מה אתם רוצים, להיכנס ללבנון עוד הפעם? לעשות מלחמה? להטביע את כל האזור בדם? וכל זאת למה? אולי בדרך הזאת תידחה ההתנתקות.
       
       אני אומר לכם, חרף מה שאתם חושבים וחרף מה שאתם מייחלים לו וחרף מה שאתם מנסים לשכנע בו את הציבור - בלי הצלחה, אגב - ההתנתקות על כל מה שכרוך בה, גם הדברים השליליים, רק תעזור לשקט ולקירוב השלום. 
       
       בגבול הצפוני צריך לא רק שיהיה שקט, אלא שיהיה גם שלום. קודם אמרו כל הזמן, למה סוריה נמצאת בלבנון, מה עושה הצבא הסורי בלבנון; למה סוריה לא מקיימת את החלטות האו"ם? והנה בא הזמן וסוריה קיימה. וישאל השואל, מה ישראל עושה ברמת-הגולן? מה ישראל עושה שם? ומה ישראל חסרה כדי לעשות שלום עם סוריה ועם לבנון? הרגיעה הזאת תביא לשלום ולשקט שהוא פרי השלום. נראה שכל המסרים שסוריה שלחה, כל השליחים, ושמענו דברים נוקבים בעניין הזה, שבצד הסורי היו מוכנים להגיע לשלום ממש מהר, אלא שהתשובה הישראלית היתה: חכו, אין לנו זמן. אין לממשלת ישראל זמן לעשות שלום עם סוריה. סוריה חייבת לחכות, כפי שאין לממשלת ישראל זמן לקדם את התהליך עם הפלסטינים. אין לממשלת ישראל זמן לשחרר אסירים או לצאת מהערים או להסיר מחסומים או לעצור בניית התנחלויות או למלא את התחייבויותיה לפי מפת הדרכים. 
       
       אפילו את הדבר האלמנטרי, שכל בר-דעת היה קופץ עליו ממש, רק להכריז שההתנתקות היא חלק, הקדמה, שלב של התהליך המדיני ושל מפת הדרכים, דבר שיביא לישראל רק דברים טובים ורק הישגים לאומיים - גם את זה מר שרון איננו עושה, וזה נותן למתנחלים ולעושי דברם בבית הזה להמשיך לקוות שמא אולי, בסוף, איזו התפרצות, איזו פגיעה במסגדים, במסגד אל-אקצא, כפי ששמענו אתמול, שלשום, איזו התלקחות בצפון, איזה אסון יבוא וההתנתקות תידחה. זה כל מה שרוצים בימין, וזה גם מה שאמרו חלק בפה מלא, חלק בחצי פה, וחלק מייחס את זה לאחרים בדיון הזה.
       
       אני מסכם ומסיים, גברתי. לדעתי, האחריות מחייבת את ממשלת ישראל לסגת מחוות-שבעא ומרמת-הגולן ולעשות שלום ומהר עם הסורים והלבנונים, כפי שהיא אכן מחויבת להכריז שהנסיגה מעזה ומצפון השומרון היא חלק ממפת הדרכים וחלק מהתהליך המדיני ולהתחיל למלא אחר התחייבויותיה שהן הסרת מחסומים, עצירת התנחלויות, לא להמשיך לבנות שם, שחרור אסירים ויציאה מהערים ומאזור A הפלסטיני. תודה רבה.

היו"ר קולט אביטל:
       
       תודה רבה. ישיב סגן שר הביטחון, בבקשה.

סגן שר הביטחון זאב בוים:
       
       גברתי היושבת-ראש, חברי חברי הכנסת, חבר הכנסת דהאמשה, חשבתי שאתה תעמוד פה, ואחרי שדיברת על הקיצונים שמנסים לטרפד את ההתנתקות – אבל אני לא שמעתי מלה אחת על הירי הפרובוקטיבי של ה"חיזבאללה". אף מלה. שמעתי על השלום עם סוריה, בסדר, עוד אין שלום עם סוריה, אבל שלושה ראשי ממשלות - - -

עבד-אלמאלכ דהאמשה (רע"ם):
       
       נתתי לך פתרון אסטרטגי, מה אתה רוצה?
       
סגן שר הביטחון זאב בוים:
       
       סליחה, עכשיו אני מדבר עליך, אבל הפנייה היא רטורית לגמרי. תקשיב. שמעתי על העניין והכמיהה לשלום עם סוריה – בסדר. אני רוצה להזכיר לך ששלושה ראשי ממשלה שלנו בעשר השנים האחרונות חיפשו דרכים אם אפשר לעשות, איך לעשות, ובינתיים זה לא הסתייע. 
       
       לא ידעתי שנסראללה הוא הפטרון של סוריה, שכדי לאלץ את ישראל ולהביא אותה להכרה שצריך לעשות שלום עם סוריה, הוא יורה על אזרחי מדינת ישראל בשלומי. זה ההיגיון העקום?
       
       תגיד מפה לשיח' נסראללה: לך תעשה את הבחירות שלך בביירות, אל תעשה ירי פרובוקטיבי על ישראל, בלי שום סיבה. כבר נאמר פה, ואתה יודע את זה, ונסראללה יודע את זה היטב, שישראל כיבדה לפני חמש שנים עד גרגר האדמה האחרון את ההנחיות של האו"ם בהסכם על הנסיגה, בדיוק על הגבול המדוד מחדש, תוך כדי תזוזה "על המילימטר", כדי שלא תהיינה טענות. נסראללה אז אמר, שאם ישראל תיסוג, בזה תמו תביעותיו, וכו' וכו'.
       
עבד-אלמאלכ דהאמשה (רע"ם):
       
       מדובר על חוות-שבעא.
       
סגן שר הביטחון זאב בוים:
       
       שמעתי שבעא, שמעתי; א. מה עניין שבעא לשלומי, אתה יכול להסביר לי? מה זה ירי על תושבים? מה זה ירי על אזרחים? תבוא לכאן פעם אחת, פעם אחת, תגיד לו: הרף, מה זה הפרובוקציות האלה? אבל לא לי, ולא כנראה למרבית חברי הכנסת פה בבית הזה יש ציפיות גדולות ממך ומחבריך. 
       
       אירועי הירי הפרובוקטיביים בימים האחרונים נועדו - - 
       
גאלב מג'אדלה (העבודה-מימד):
       
       אולי אדוני סגן השר יתמקד בזה שיש לו דו-שיח אתו. ההכללה לא טובה.
       
סגן שר הביטחון זאב בוים:
       
       - - להפר את השקט ולפגוע בביטחונם של תושבי הצפון. אני מודיע פה שצה"ל לא יאפשר פרובוקציות נוספות כאלה, מכל סוג שהוא.
       
גאלב מג'אדלה (העבודה-מימד):
       
       אני פונה אליך.
       
היו"ר קולט אביטל:
       
       חבר הכנסת מג'אדלה, זה לא דו-שיח פה. אם אתם רוצים לשוחח – בחוץ. תציע אחר כך, אתה תמיד יכול להציע. 
       
סגן שר הביטחון זאב בוים:
       
       סליחה, אדוני חבר הכנסת, אין לי היום קול חזק מדי, אז אני מבקש. 

היו"ר קולט אביטל:
       
       לא, אל תפסיק אותו.
       
סגן שר הביטחון זאב בוים:
       
       אנחנו צריכים לתבוע מלבנון, מממשלת לבנון - - - 

גאלב מג'אדלה (העבודה-מימד):
       
       - - - 
       
היו"ר קולט אביטל:
       
       חבר הכנסת מג'אדלה, בבקשה, אל תפריע.
       
סגן שר הביטחון זאב בוים:
       
       אני לא מבין מה הטענה בכלל. תן לי לענות, אני רוצה לענות כמו שאני מבין. כשאתה עומד פה אתה מדבר כמו שאני מבין?
       
גאלב מג'אדלה (העבודה-מימד):
       
       כן, אבל אם מעירים לי אני מקשיב ומתייחס.
       
היו"ר קולט אביטל:
       
       חבר הכנסת מג'אדלה, שמענו. אני מבקשת ממך, שלא אצטרך לקרוא אותך לסדר.
       
סגן שר הביטחון זאב בוים:
       
       אז אני לא יכול להקשיב לך עכשיו, עכשיו אני צריך לענות. 
       
       יש לנו תביעה אל ממשלת לבנון לכבד את החלטת האו"ם 1559, שמחייבת, בין השאר, את פירוק ארגוני הטרור החמושים בשטחה מהנשק שלהם. זהו מחדל מתמשך של ממשלת לבנון, ועליה לפעול למימוש האחריות למתרחש בשטח שלה. 
       
       אמרו פה, וגם אני גם מצטרף להערכות, שחלק מהעניין הזה של הירי הוא כנראה איזו דרך של ה"חיזבאללה", אולי דרך מוזרה, אבל אולי מובנת בקרב האוכלוסייה שבה היא פועלת, להשיג רווחים פוליטיים לקראת הבחירות. אנחנו לא נשלם את המחיר הזה, לא בא בחשבון. זה לא רק שאנחנו אומרים שלא בא בחשבון, אלא ראוי ונכון שהקהילייה הבין-לאומית בכלל לא תקבל את הנוסחה הזאת. 
       
       אני גם רוצה לומר שאני חושב שהקהילייה הבין-לאומית בתקופה האחרונה אכן קובעת ודורשת מלבנון, כמו שהיא דורשת מסוריה – הנסיגה של הסורים לא באה מבחירה, והפסקת הכיבוש הסורי של 29 שנים לא באה במקרה, אלא כתוצאה מלחץ בין-לאומי. הלחץ הזה קיים גם עכשיו, וצריך לקוות ולתת לו את ההזדמנויות, כדי שהוא יהיה יעיל.
       
       אנחנו אומרים במפורש: פעילות עצמאית של ארגוני הטרור משטח לבנון איננה פוטרת את ממשלת לבנון, ולבנון תישא באחריות. זה שטח ריבוני של לבנון, שצריך להיות בשליטת צבא דרום-לבנון, והוא צריך לטפל בכוחות האלה, בכוחות ה"חיזבאללה", שמערערים את היציבות באזור.
       
ניסן סלומינסקי (מפד"ל):
       
       ואם היא לא תעשה את זה? מה ישראל תעשה? מה כל העולם צריך לעשות אנחנו יודעים, השאלה היא מה ישראל תעשה.
       
סגן שר הביטחון זאב בוים:
       
       חבר הכנסת סלומינסקי, השאלה במקומה, והנה התשובה: ישראל, שמילאה אחר החלטות האו"ם ונסוגה מדרום-לבנון, התקפות הטרור משטחה של לבנון הן בבחינת משחק באש מבחינתנו. הלבנונים חייבים להבין שלא נסכים שמצב כזה יימשך, ואנחנו מציעים שממשלת ביירות תתעשת מהר ותטפל בנושא הזה. חשוב שידעו בלבנון, שאם לא ישרור שקט בשטחנו, לא ישרור שקט בלבנון. תודה רבה.
       
ניסן סלומינסקי (מפד"ל):
       
       אבל לא עושים כלום.
       
היו"ר קולט אביטל:
       
       תודה רבה. מה אתה מציע לעשות?
       
סגן שר הביטחון זאב בוים:
       
       אני מציע להעביר לוועדת החוץ והביטחון.
       
היו"ר קולט אביטל:
       
       הצעה אחרת - חבר הכנסת ואסל טאהא, בבקשה.
       
ואסל טאהא (בל"ד):
       
       גברתי היושבת-ראש, חברי הכנסת, נסיגת כוחות צה"ל, ההחלטה שקיבל ראש הממשלה ברק בזמנו, היתה נכונה, אבל הנסיגה לא היתה שלמה. נסיגה לא מוחלטת הובילה לשקט לא מוחלט. חבר הכנסת דני יתום סקר במדויק שהזיזו את הגבול כמה עשרות מטרים על-פי דרישת לבנון, אבל הוא שכח לומר שהיתה גם דרישה לבנונית לסגת מחוות-שבעא, שהיא אדמה לבנונית, בבעלות לבנונית, ובהכרזה סורית. היא לא חלק מהגולן, ואת זה הוא לא אמר. 
       
       אבל, הוא אמר דבר חשוב: על מנת להגיע לשקט מוחלט צריך לפתוח במשא-ומתן עם הסורים, כדי לסיים את הכיבוש גם בחוות-שבעא וגם בגולן. 
       
היו"ר קולט אביטל:
       
       תודה רבה. הצעה אחרת - חבר הכנסת מרגי, בבקשה.

יעקב אדרי (הליכוד):
       
       האו"ם קבע שפינינו עד המילימטר האחרון.
       
יעקב מרגי (ש"ס):
       
       גברתי היושבת-ראש, חברי חברי הכנסת, מכובדי סגן השר, חוות-שבעא זה תירוץ. הרי גם אם היינו נסוגים בכלל מחוות-שבעא, גם אם היינו מגיעים לקו הצפוני של הכינרת, אולי אפילו לקו הדרומי של הכינרת, היו מוצאים עוד איזו עילה למה כן. אבל זה שקוף, זה בחירות - - - 
       
ואסל טאהא (בל"ד):
       
       יש שקט בסיני כיוון שהיתה נסיגה מסיני, על מה אתה מדבר?
       
יעקב מרגי (ש"ס):
       
       איזה שקט מסיני? עד היום מבריחים משם ים של אמל"חים. זה שקט? לכן אני אומר שהיה תירוץ אחר. 
       
       אדוני סגן השר, הגיע הזמן, בלי להיכנס - אנחנו לא צריכים לפתור להם את הבעיות. מלמעלה אנחנו יודעים לעשות את זה טוב טוב. הגיע הזמן לרסק אותם, את התשתית של ה"חיזבאללה", למחוק אותם מהאזור הזה בכלל.

היו"ר קולט אביטל:
       
       תודה רבה. חברי חברי הכנסת, סגן השר מציע להעביר את הנושא לוועדת החוץ והביטחון. אני שואלת את המציעים: חברי הכנסת יתום, סלומינסקי, אלדד, דורון, דהאמשה - מקובל עליכם? 
       
       ובכן, נעבור להצבעה.
       
הצבעה מס' 20
       
בעד ההצעה להעביר את הנושא לוועדה – 12
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת החוץ והביטחון נתקבלה.
       
היו"ר קולט אביטל:
       
       ובכן, בעד - 12, נגד - אפס, אין נמנעים. אי לכך ההצעה עוברת לוועדת החוץ והביטחון. 

       
מסמכים שהונחו על שולחן הכנסת 
       
היו"ר קולט אביטל:

       
       הודעה לסגן המזכיר.

סגן מזכיר הכנסת דוד לב:
       
       ברשות יושבת-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק סדר הדין הפלילי (סמכויות אכיפה – חיפוש בגוף החשוד) (תיקון), התשס"ה-2005, שהחזירה ועדת החוקה, חוק ומשפט. תודה.
       
היו"ר קולט אביטל:
       
       תודה רבה.
       

הצעות לסדר-היום 
רצח ואלימות כלפי נשים 

היו"ר קולט אביטל:
       
       אנחנו עוברים להצעה הבאה: רצח ואלימות כלפי נשים - הצעות לסדר-היום שמספריהן 6606, 6609 ו-6635. ישיב סגן השר לביטחון הפנים. חבר הכנסת יעקב מרגי הוא ראשון הדוברים, ואחריו - חברת הכנסת אתי לבני.
       
יעקב מרגי (ש"ס):
       
       גברתי היושבת-ראש, חברי חברי הכנסת, מכובדי סגן השר לביטחון הפנים, השבוע שוב נרצחה אשה בבאר-שבע, ורק בנס זה לא נגמר בשתיים. בכל פעם שיש רצח של אשה על-ידי בעלה או על-ידי בן-זוגה, הנושא הזה עולה לכותרות, וברוך השם, הוא גם עולה על דוכן הכנסת. אני חושב שזה חשוב. אני שמח שהנושא זוכה לעלות כאן, מעל דוכן הכנסת. 

היו"ר קולט אביטל:
       
       זה לא משמח. 
       
יעקב מרגי (ש"ס):
       
       אני שמח שהכנסת מתייחסת לזה. הנושא לא משמח. 
       
       תמיד חשבנו שככל שהחברה תהיה יותר פתוחה, יותר מתקדמת ויותר נאורה, התופעה הזאת תלך ותיעלם, אבל לצערנו הרב דוח האו"ם מעיד שמצב הנשים בעולם בעשור האחרון הוא רע. 
       
       בישראל עצמה חיות כ-200,000 נשים שמזוהות כמוכות, ורק 213 מהן העזו השנה לפנות למעון לנשים מוכות. 22 נשים נרצחו השנה על-ידי בעליהן או על-ידי בני-זוגן. בישראל כולה יש כ-14 מקלטים לנשים מוכות. אני קורא בכוונה את הנתונים, כדי שמי ששומע ומי שיקרא ידע, כי אני חושב שאין מספיק חשיפה, אין מספיק ידיעה ואין אפילו מספיק הכוונה לאותן נשים על-ידי הגורמים המטפלים.
       
       אשה יכולה להגיע למעון או למקלט בשלוש דרכים. הראשונה - פנייה לשירותי הרווחה, השנייה - הוצאה בצו על-ידי בית-המשפט, והשלישית - ביצירת קשר אישי ישיר עם המעון או עם המקלט. נשים צריכות לדעת שהשהות במקלט לא כרוכה בתשלום. נשים צריכות לדעת שהן מוגנות גם במקום עבודתן, ונשים צריכות לדעת שהאלימות לא נולדה ברגע שבו היא התחילה בבית. 
       
       אלימות אצל הבעל או אצל בן-הזוג, או לפעמים אצל בת-הזוג, היא סימפטום שניתן היה לזהות אותו, ולפעמים מזהים אותו ומדחיקים זאת, עוד לפני ההתפרצות. כנראה אותן נשים חיו באשליה ובתקווה שזה קשור בכך או בכך, שזה יעבור עם הזמן, כשיבוא הילד הראשון זה ישתנה. והנה באו הילד השני, השלישי, הרביעי, החמישי ולפעמים גם השישי, וזה לא עוזר. 
       
       אנחנו מנסים לומר, שאולי מצב הרוח הלאומי מעודד את זה, אולי המצב הכלכלי-החברתי מעודד את זה. אפשר לומר את זה על הרבה תחומים, אבל אלימות כלפי נשים היא כנראה שורש רע שחבוי באותם בני-זוג. 
       
       ציינתי בכוונה את הכיוון הזה, כדי שנשים לא יגיעו לחוויה האיומה הזאת, להיקרא אשה מוכה או להיעלם למקלט, מחשש לחייהן. אני קורא לכל הנשים שמזהות איזה ניצן של קנאה חולנית או איום סמוי או אפילו אלימות מילולית גוברת, לטפל בבעיה הזאת מבעוד מועד, שלא נחווה מה שחוותה אותה אשה מבאר-שבע. 
       
       אני יודע שזה גם הרצון של הקהילה הערבית המוסלמית. מה שקורה בבאר-שבע ובאזורי הדרום הוא קטסטרופה חברתית, כמעט פצצה חברתית מתקתקת. מסע של בנות צעירות לכפרי הבדואים, ולהיפך, שוטטות של נערים בדואים או אפילו בעלים בדואים בתוך העיר באר-שבע, הם גם למורת רוחה של האוכלוסייה המוסלמית. כדאי לטפל בבעיה החברתית הזאת. תודה רבה. 
       
היו"ר קולט אביטל:
       
       תודה רבה. חברת הכנסת אתי לבני, בבקשה. 
       
אתי לבני (שינוי):
       
       גברתי היושבת-ראש, חברותי וחברי חברי הכנסת, אנחנו שוב מדברים על אלימות נגד נשים, והפעם האלימות גבתה את חייה של אשה אחת, והאשה השנייה, בתה, נדקרה ומצבה בינוני. התינוקת המשותפת לדוקר ולאשה הצעירה, בת-זוגו, נחטפה, ורק למחרת, אחרי מאמץ גדול של בלשי מרחב חברון, לאחר עבודת מודיעין מאומצת, היא נמצאה בכפר סמוע. המשטרה הצליחה ללכוד את החשוד ולהביא למעצרו. 
       
       בסיום דבריו הפנה חבר הכנסת מרגי את הזרקור ליחסים בין נשים יהודיות ובני-זוג ערבים מהשטחים, בעיקר בבאר-שבע ובאזור הדרום. לא הייתי רוצה להפנות לשם את האצבע המאשימה, כי באותו נושא ובאותו עניין דיברנו הרבה על נשים יהודיות, על בני-זוג יהודים ועל שני בני-זוג ערבים - - 
       
גאלב מג'אדלה (העבודה-מימד):
       
       היו אפילו חרדים וגם נבחרי ציבור. 
       
אתי לבני (שינוי):
       
       - - מכל הסוגים ומכל המינים. להטות את הכף לזוגות המעורבים או לתושבי השטחים – זה איננו הדבר הנכון. מה שכן נכון, ששוב עולים הדברים שעולים תמיד במקרים כאלה. הנושאים מובאים לידיעת הציבור כאשר מתרחש רצח, יש זעקה של כמה שעות או של יום פה בכנסת ובעיתונות, ואחר כך הכול שוכך וחוזר המצב הלא-טוב של חוסר אכיפה בנושאים האלה. 
       
       יש תלונות, ובמקרה הזה הנרצחת הגישה בעבר תלונה למשטרה בגין הטרדות ואלימות, והצעירה הועברה למעון מסתור לנשים מוכות דווקא בצפון. רק עכשיו היא חזרה משם, ובכל זאת החשוד הגיע אליה. פעמיים היא הוצאה מחזקת בן-זוגה, הצליחה להימלט, הוא עקב אחריה, מצא אותה וגרר אותה בכוח, מה שאומר שהמשטרה יכלה לפעול בצורה אחרת. בוודאי סגן השר לביטחון הפנים יסביר לנו היכן הכשלים בכל הטיפול בנושא הזה, שהסתיים ברצח ובפציעה. 
       
       חבר הכנסת מרגי אמר ואולי נחזור ונאמר, שבשנה האחרונה נפתחו כ-14,000 תיקי אלימות נגד נשים, מתוכם אלימות מינית, נזקי גוף – 7,500. בסך הכול צריך לשמור בזיכרון שנפתחו כ-14,000 תיקים בשנה, שהם 1,290 תיקי אלימות לחודש. כמה תיקים לא נפתחים? ודאי פי כמה וכמה על כל תיק שנפתח. 
       
       חוץ מנושא האכיפה, המודעות, החינוך והאלימות הגוברת בחברה הישראלית, שזה חלק ממנה, חשוב מאוד שיהיו מקלטים ומרכזי סיוע לנשים מוכות. לצערי, בתקציב 2005 מצאנו שנחתכו התקציבים למרכזי הסיוע ולמקלטים. במסגרת ההקצבות הנוספות שיועדו למשרד הרווחה במסגרת התקציבים ששינוי ביקשה, הוכפל וכמעט שולש התקציב למרכזי הסיוע ולמקלטים. אני מקווה שזה יעזור במשהו בשנה הבאה. תודה. 
       
היו"ר קולט אביטל:
       
       תודה רבה. אדוני סגן השר, בבקשה. 
       
סגן השר לביטחון פנים יעקב אדרי:
       
       גברתי היושבת-ראש, השר לביטחון הפנים שנוכח כאן, חברי חברי הכנסת, אחת לתקופה אנחנו נדרשים לנושא האלימות ולרצח נשים. לצערי הרב, גם לפני כחודשיים, שלושה חודשים, וגם לפני כחצי שנה עליתי לדוכן, וכולנו עלינו, זה אחר זה, ודנו בנושא שמכאיב, שמרגיז, שמעורר בנו את הרצון להתערב ולראות מה אנחנו עושים. 
       
       אבל, אולי תרשו לי גם לומר: אני חושב שאנחנו הראשונים שמתייחסים לנושא הזה בצורה של עוד דיון. המספר הזעום של חברי הכנסת - אולי גם זה מצביע. אני פניתי השבוע ליושב-ראש הכנסת וביקשתי לקיים דיון בנושא האלימות על כל סוגיה – הנוער, הגברים, המכות, הרצח – כל מה שקשור לאלימות, לקיים דיון בכנסת יום שלם. אני שמח שיושב-ראש הכנסת נענה לעניין הזה, הוא ביקש נושאים, ואני מאוד מקווה שהכנסת כולה – יחד עם הוועדות שלה – תקדיש יום שלם לנושא שמלווה את כולנו, את כל החברה הישראלית, יום-יום שעה-שעה. 
       
       אני חושב שזה ימשיך ללוות אותנו ונצטרך כולנו לטכס עצה, לחשוב איך לטפל בבעיות השונות של האלימות בחברה הישראלית, שקיבלה לצערי הרב ממדים מבהילים במספרים, בנתונים, בכל המגזרים. אין מגזר, רבותי, שאין בו אלימות. אין מגזר שאין בו בעיות של אלימות בתוך המשפחה, ואם יורשה לי להגיד גם - אין מגזר שלא היה בו גם רצח של אשה, או של אלימות כלפי אשה; אם  במגזר הערבי, אם במגזר הבדואי, אם במגזר החרדי. לא צריך להגיד שאצלנו זה לא קיים - כמו שאני שומע מפעם לפעם בנושא הסמים: אצלנו זה לא קיים, זה רק שם. רבותי, זה קיים בכל החברה הישראלית, ואנחנו חייבים, כמחוקקים, להתמודד עם הבעיה הזאת.
       
       דבר נוסף: אני חושב שאם נזרוק את הכול על המשטרה, אנחנו חוטאים לאמת. זה לא נכון, זה לא רק המשטרה, הטיפול בנושא הזה, בנושא הכאוב של רצח ואלימות כלפי נשים – אני רואה בנושא "כלפי נשים", אבל, ברשותכם, אני ארחיב את היריעה לכולם – האלימות פשתה בכל החברה הישראלית, וראה מה שקורה בקרב הנוער, וגם זה צריך להדאיג אותנו מאוד. אני מקווה שביום הדיון על האלימות, מובן שנדון בכל הגילאים, בכל המגזרים, באלימות לסוגיה. 
       
       רבותי, אי-אפשר להטיל את הנושא הזה רק על משטרת ישראל, זה לא נכון, ואנחנו פשוט סוטים מהאמת וחוטאים לה. רבותי, יש כמה גורמים משפיעים, ואמרו את זה חברי. חבר הכנסת מרגי נגע בזה. גם הנושא הכלכלי משפיע, המצב החברתי, מצב החינוך – אולי זה מתחיל בזה – המשטרה, שהיא פן, חלק מהעניין, וכמובן, בתי-המשפט. אני גם רוצה להקדים ולומר, ששום דבר מכל הסיבות האלה לא מצדיק, לא אלימות ולא רצח. זה ודאי. אני רק מצביע על הנסיבות שלפעמים בעטיין קורים כל מקרי האלימות. 
       
       המצב הכלכלי מלווה אותנו, ואני שומע את זה. הייתי גם ראש עיר, ואני יכול להגיד לכם שאני מודע לאלימות הזאת גם מההיבטים האחרים שלה. ככל שהמצב החברתי יחמיר – ואני אומר את זה גם לשר האוצר מפעם לפעם, בשיחות אישיות ובכל הזדמנות – ככל שהמצב הכלכלי יימשך כך, והקוטביות תימשך והפערים ילכו ויתרחבו, ממילא האלימות תגדל. אין בזה פטנטים. אני מאוד מקווה – ואת זה אני מפנה גם לממשלה שאני שייך אליה – שבנושאים החברתיים יהיה שיפור ושינוי, ואני גם מאוד מקווה – כבר בתקציב הזה יש שיפור ושינוי, אבל הייתי מאוד רוצה לראות יותר ויותר תקציבים שמופנים לחינוך, לעבודה סוציאלית, לנושאי רווחה; כל אלה יצמצמו את התופעה, ואולי המספר, הנתון הסטטיסטי היבש של מקרי האלימות והרצח ילך ויקטן. 
       
       המשטרה, עם הכוחות המדולדלים והתקציבים המדולדלים שלה, עושה כמיטב יכולתה. יכול להיות שיש דברים שאפשר היה למנוע, אבל המשטרה גם שינתה את הגישה שלה בהרבה מאוד נושאים, לרבות אלימות כלפי נשים - לרבות פרויקט מאוד מעניין, שאני עוקב אחריו, של לחצני מצוקה בבתים. במקום  שיש בו אלימות, האשה יכולה מייד ללחוץ על הלחצן ומייד מופיעים אצלה אנשים מסוימים – מהמשטרה או מהשיטור הקהילתי או מהפקחים. 
       
אתי לבני (שינוי):
       
       החילו את זה רק בנתניה.
       
סגן השר לביטחון פנים יעקב אדרי:
       
       על זה אני מדבר. 
       
אתי לבני (שינוי):


       	זה יפה מאוד - - -

סגן השר לביטחון פנים יעקב אדרי:
       
       זו היתה החלטה, אגב, שגם אתם הייתם שותפים לה. אני הייתי רוצה להחיל את זה בהרבה מקומות. אני מאוד מקווה שהפיילוט הזה יצליח ונרחיב אותו. 
       
היו"ר קולט אביטל:
       
       יש לזה תקציב?
       
סגן השר לביטחון פנים יעקב אדרי:
       
       כן, כן. יש לזה תקציב וזה כבר פועל בנתניה. אני מאוד מקווה שהפרויקט הזה יצליח ונרחיב אותו לעוד מקומות. 
       
       הכנסנו קציני משטרה שמטפלים אך ורק בנושאי אלימות במשפחה בכל תחנות המשטרה. הנושא הזה גם מוחשב – שכללנו את העניין על מנת לעלות מהר מאוד על מקרים חוזרים ונשנים. יש שיתוף פעולה לגבי מקרים שמתגלגלים מצה"ל, או נשק שעלולים אחרי זה להשתמש בו; גם בזה יש שיתוף פעולה, אבל, ברשותכם, אני שוב אומר: המשטרה – אני לא מנקה את המשטרה מהעניין, אבל לפעמים קצרה ידה מלהושיע. 
       
       והדבר האחרון, שהוא מאוד חשוב - בתי-המשפט. אני אומר מעל הבמה הזאת, ואני אומר בכל מקום – בתי-המשפט חייבים להחמיר את הענישה. אני אומר את זה במלוא הכבוד לבתי-המשפט. כולנו מכבדים את מערכת בתי-המשפט, אבל אי-אפשר ליצור הרתעה עם העונשים שנותנים. זה לפעמים מגוחך, מעליב, ואני לא רוצה להגיד דברים קשים יותר. בתי-המשפט חייבים להיות גורם מרתיע, שירתיעו את הבעלים, את האלימים, את המכים – כל מי שמרים יד. ואני אומר לכם שוב – אני מכיר את זה מהיבטים אחרים מהתפקידים שמילאתי בעבר: עם עונשים כאלה לא נגיע רחוק. על בתי-המשפט לתת את הדעת – ואולי אנחנו במקרים מסוימים צריכים לחשוב על ענישת מינימום באלימות כלפי נשים, ששופט לא יהיה לו שיקול דעת. אולי זה יעזור, ונרתיע. 
       
       אני מאוד מקווה שבעניין הזה – שוב, כאשר הטיפול יהיה מערכתי, כלכלי, המצב החברתי, החינוך בבית וגם בבתי-הספר לסובלנות, לסבלנות, לכבד את האשה, לכבד את המעמד של המשפחה, לחינוך לכך שהאלימות לא מביאה לכלום, רק לטרגדיות, ובסופו של דבר למקרים מאוד קשים, וכמובן, המשטרה ובתי-המשפט – עם כל זה ביחד נוכל לרכז את כולם, ואם יהיה טיפול של כולם ביחד, הריני מאמין שגם הנתונים ישתנו, וזה בנפשנו. תודה רבה. 
       
היו"ר קולט אביטל:
       
       תודה רבה. מה אתה מציע? דיון במליאה, בוועדה?
       
סגן השר לביטחון פנים יעקב אדרי:
       
       מכיוון שהיושב-ראש נתן לי את אישורו לדיונים על נושא האלימות במשך יום שלם, אני חושב שאין יותר נכון מאשר שזה יהיה במליאה. אני מקווה רק שזה לא יהיה בפני פורום כפי שיש כרגע – ואני מאוד מכבד את אלה שנוכחים – אלא בפורום יותר רחב. 
       
היו"ר קולט אביטל:
       
       תודה רבה. הצעה אחרת – בבקשה, חבר הכנסת עבד-אלמאלכ דהאמשה.
       
עבד-אלמאלכ דהאמשה (רע"ם):
       
       גברתי היושבת-ראש, מכובדי השר, סגן השר, חברי חברי הכנסת, הנושא כאוב דיו, אבל הוא איננו מצטמצם רק לטיפולם של המשטרה ושל בתי-המשפט. הנושא יש בו סימפטום חברתי, והוא מצביע על המצב הקשה ביותר שאנו נתונים בו מבחינות רבות נוספות. 
       
       אני רוצה להתרכז בעניין אחד ולהצביע עליו: ככל שמדינת ישראל רוצה לפתוח פתח לפחות אלימות, פחות הסתבכות, להתנתקות משטחים, התקדמות לקראת שלום, קם חלק מהציבור הזה ומעסיק את המדינה כולה בוקר וערב בדברים אחרים. מעסיק את השוטרים, מעסיק גם את התקציב. פשוט לא מרשה ולא מאפשר לטפל בחולי החברתי, והחוליים החברתיים הולכים ומחמירים. 
       
       אני חושב שלממשלת ישראל חייבת להיות מדיניות אחת ברורה: כן לתת יותר עדיפות ויותר תקציבים לעניין החברתי, וללכת על השלום באופן נחוש וברור, בלי זיגזגים ובלי עיקולים. תודה רבה. 
       
היו"ר קולט אביטל:
       
       תודה רבה. הצעה אחרת - חבר הכנסת מג'אדלה. 
       
גאלב מג'אדלה (העבודה-מימד):
       
       גברתי היושבת-ראש, מכובדי חברי הכנסת, בהמשך לדבריו של חבר הכנסת דהאמשה - אדוני סגן השר, אדוני השר, אנחנו שמענו דברים מאוד יפים, מאוד נוגעים ללב במה שאמרת בתשובה שלך על ההצעות לסדר-היום. הנושא מתמקד בהחלטת הממשלה, במדיניות הממשלה, להקצות תקציבים להתמודדות עם הנושא החברתי. ממשלה שגורמת לעוני ולאבטלה במדיניות הכלכלית שלה, אל תצפה שהמצב החברתי ישתפר והאלימות תקטן.
       
היו"ר קולט אביטל:
       
       הוא אמר את זה. 
       
גאלב מג'אדלה (העבודה-מימד):
       
       אבטלה ועוני מביאים להגברת האלימות. הממשלה צריכה לתת תשובה אמיתית בנושא הזה. תודה. 
       
היו"ר קולט אביטל:
       
       תודה רבה. 
       
       ובכן, חברי חברי הכנסת, אנחנו עוברים להצבעה. אנחנו מצביעים בעד העברת הנושא הזה למליאה במסגרת היום שיוקדש לדיון באלימות. בעד – זה בעד העברה למליאה. ההצבעה מתחילה. 
        
הצבעה מס' 21
       
בעד ההצעה לכלול את הנושא בסדר-היום – 9
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה.
       
היו"ר קולט אביטל:
       
       ובכן, בעד - 9, נגד - אין, אין נמנעים. אני קובעת אפוא שהנושא ייכלל בסדר-היום במסגרת הדיון שיוקדש לנושא האלימות.

       
הצעות לסדר-היום 
הכוונה לפוצץ את מסגד אל-אקצא בהר-הבית 

היו"ר קולט אביטל:
       
       אנחנו עוברים עכשיו לנושא הבא והאחרון בסדר-היום: הכוונה לפוצץ את מסגד אל-אקצא בהר-הבית - הצעות לסדר-היום שמספריהן 6651, 6648 ו-6650. ראשון הדוברים, חבר הכנסת מאיר פרוש, בבקשה.
       
מאיר פרוש (אגודת ישראל - יהדות התורה והשבת):
       
       גברתי היושבת בראש, עמיתי חברי הכנסת, "הפרשה הביטחונית", כך כינתה התקשורת את מעצרם של כמה חשודים בתכנון פגיעה בהר-הבית, במסגד שעליו. והצירוף של שתי המלים, "פרשה" ו"ביטחונית", נועד ליצור מתח רב ודריכות רבה בקרב אזרחי ישראל. ואם זו היתה מלכתחילה הכוונה, התוצאה מוכיחה כישלון. הציבור, כך נדמה לי, גילה אדישות לידיעות, חוסר עניין במעצרים, ובעיקר ספקנות לגבי הסיפור כולו.
       
       יש ביטוי עממי ידוע: ההר הוליד עכבר. זהו משל למעשה שנעשה לאחר הכנות רבות וציפיות גדולות, ובסופו הביא לתוצאה זעומה, כלומר, כל ההמולה נגמרה בלא-כלום.
       
       אבל, הממשלה החליטה לבצע מעצרים מינהליים רבים, החליטה ליצור דיסקרדיטציה לפעולות המחאה הלגיטימיות, והיא החליטה להבאיש את ריחם של מתנגדי ההתנתקות ולהמאיס את המתיישבים על אזרחי המדינה כולם, והממשלה הזאת אינה בוחלת בספינים תקשורתיים ללא חשבון.
       
       גברתי היושבת-ראש, מובן שבכל מחנה יכול להיות, ויש, עשבים שוטים. מובן שצריך להיזהר מפני מעשים קיצוניים ואלימים. אבל כאשר אנחנו עדים להתפרצות של שוטרים לבית-כנסת, או כאשר אנחנו נוכחים שמשתמשים בשוקר חשמלי, אומנם לא המשטרה - המשטרה עדיין לא תפסה את האחד שעשה את זה - כבר אינני יודע מה ההגדרה של אלימות. 
       
       לכן, אני מציע לממשלה להימנע מהספינים, לצמצם למינימום את המעצרים המינהליים ולהימנע מהניסיונות להבאיש את ריחם של המפגינים ושל המתיישבים הפטריוטיים, שגוזרים עליהם להיות עקורים מבתיהם.
       
       גברתי היושבת-ראש, אני רוצה לנצל הזדמנות זאת להפנות את תשומת לבנו לאזהרת הרמטכ"ל היוצא, רב-אלוף בוגי יעלון, מפני אפשרות של "אינתיפאדה קשה יותר מזו שהכרנו אחרי אוסלו". אני מציע שנאזין גם לדברי הרמטכ"ל היוצא על ההכנות הצבאיות של ה"חמאס" בחסות ההבנות שהושגו במצרים בין ארגוני הטרור: "התאמצות והתחמשות ה'חמאס' מתבצעת בצורה מהירה", הדגיש הרמטכ"ל היוצא, והוסיף: "כיום ה'חמאס' מנצל את הרגיעה היחסית ובונה צבא עממי".
       
       עמיתי חברי הכנסת, ראוי שנשים לב גם לדברי ראש השב"כ החדש, יובל דיסקין, שהציג תחזית קודרת ומדאיגה על ההתעצמות של ארגוני הטרור. גם ראש השב"כ החדש הביע חשש מפני אירועי דמים העלולים להתרחש לאחר ההתנתקות, אם זו חלילה אכן תבוצע. 
       
       השאלה שאני שואל: מדוע ראש הממשלה אינו מסביר לי, כאזרח המדינה ולא כחבר הכנסת, מדוע ומה טעם יש בכלל בהתנתקות אם אנחנו נערכים להמשך הטרור שיהיה בתנאים קשים יותר. השאלה השנייה היא, האם הממשלה נערכת לחיזוק הכוח הצפוי של ה"חמאס"?
       
       גברתי היושבת-ראש, אלה נושאים רציניים יותר מהספינים ומהידיעות על ההר שהוליד עכבר. תודה.
       
היו"ר קולט אביטל:
       
       תודה רבה. הדובר הבא, חבר הכנסת עבד-אלמאלכ דהאמשה, בבקשה.
       
עבד-אלמאלכ דהאמשה (רע"ם):
       
       גברתי היושבת-ראש, מכובדי השר לביטחון פנים וסגנו, חברי חברי הכנסת, חבר הכנסת פרוש, הייתי יכול להבין אם היית שמח שמהסיפור הזה ומהפשע הזה לא יצא שום נזק, לפחות הם לא הצליחו לבצע את זממם והמשטרה עצרה אותם בזמן. את זה יכולתי להבין, ואת זה ציפיתי לשמוע ממך. נדמה לי שכל בר-דעת אכן מסכים עם הדברים האלה. אבל, לבוא ולנגח, כאילו ההר הוליד עכבר, וכאילו המעצר הזה היה רק מין המצאה של כוחות הביטחון, נדמה לי שפה אתה חוטא לאמת פעמיים: חוטא עובדתית, וחוטא מבחינת ההשלכה של הדברים, ויוצא כאילו אתה מגן על הפושעים האלה. 
       
       אני אומר שהיה פה פשע, בכל קנה-מידה. אנחנו קצת משפטנים. רבותי, ברגע שהאנשים האלה ישבו וסיכמו ביניהם לעשות את המעשים הנפשעים שהם זממו לעשות, הם כבר עברו עבירה, בלי לעשות כל צעד נוסף. בספר החוקים יש עבירה שנקראת "קשירת קשר לביצוע פשע". מה פשע יותר גדול מאשר לפגוע במסגד אל-אקצא, המסגד הגדול ביותר והחשוב ביותר בארץ הזאת, בטילים, בחומר נפץ, בטיסן, בכל אמצעי אחר? עצם הסיכום על העניין הזה הוא פשע בפני עצמו. והדבר הזה הוכח, כתוב שאנשים הודו בשני המקרים, בשתי הקבוצות שנעצרו. אז מה אם הם הכחישו לאחר מכן? המשטרה היא שופט, היא תחליט שהם הכחישו, אז אין ראיות, אז אין משפט?
       
       ואני שואל שאלה אחת פשוטה אחרת: אילו היו מתהפכים הצדדים, אם היה מדובר בחבורת ערבים פלסטינים שישבו וסיכמו ביניהם לעשות איזה פיגוע באיזה מקום בישראל, לא במסגד הגדול ולא בבית-הכנסת הגדול, אלא בשום מקום, האם המשטרה היתה משחררת אותם? היו אומרים: הם חזרו בהם, ההודאות לא שלמות?
       
       לכן אמרתי, ואני אומר שוב, עצם השחרור של האנשים האלה הוא מסר של עידוד, אדוני סגן השר לביטחון הפנים, והוא לא יכול להתפרש אחרת, להם ולאלה שהולכים בדרכם.
       
סגן השר לביטחון פנים יעקב אדרי:
       
       הפרקליטות שחררה, לא המשטרה.
       
עבד-אלמאלכ דהאמשה (רע"ם):
       
       אדוני, הפרקליטות היא גם חלק מהעניין הזה, והדברים מופנים גם לפרקליטות, הם מופנים לממשלה כולה, לכל בעל אחריות וסמכות בעניין הזה. זה לא יכול להתפרש אחרת, ועדיין יש אפשרות, ולא עבר זמן, לעצור לא רק את האנשים האלה ולהעמיד אותם למשפט, אלא גם את אלה שהולכים בדרכם. המשטרה יודעת איך להגיע אל האנשים האלה ולמנוע מהם מראש להגיע לביצוע זממם. מה נעשה אם במדינה הזאת עוצרים למעצר מינהלי? זהו המקרה שחייבים לעשות את זה. 
       
       יש עוד כמה צעדים, אדוני השר לביטחון הפנים, שאפשר לעשות וחייבים לעשות. למה אתה לא מנקה את השטח שם בניקיון סטרילי? הישיבה הזאת, איך היא נקראת, "ישיבת הרב" או "חזון הרב" או משהו כזה? מה הם עושים שם? למה לאפשר להם להמשיך לשבת על אותו גג שהם קבעו שהוא מתאים, שממש פונה, שממש קרוב? למה ימשיכו לשבת שם עד שיבואו אנשים אחרים או עד שישיגו את הטיל "לאו" וישלחו אותו משם?
       
היו"ר קולט אביטל:
       
       חבר הכנסת דהאמשה, אבקש לסיים.
       
עבד-אלמאלכ דהאמשה (רע"ם):
       
       את כל העיר העתיקה צריך לנקות באופן סטרילי מהאנשים האלה, ולא רק את הישיבה ואת העיר העתיקה, את הגבעות. כל פנייה שפונה, שמאפשרת פגיעה כזאת, חייבים לנקות באופן סטרילי.
       
       עוד משפט אני מסיים, גברתי; העניין כל כך חשוב. 
       
מאיר פרוש (אגודת ישראל - יהדות התורה והשבת):
       
       הכותל?
       
עבד-אלמאלכ דהאמשה (רע"ם):
       
       אדוני, אם אתה הולך להתפלל שם, אף אחד לא אומר לך דבר, והמשטרה יודעת מי בא להתפלל ומי לא בא להתפלל, וגם מהם צריך למנוע, ובמידת הצורך גם לעצור.
       
       אדוני השר לביטחון פנים, הכוונה ברורה, בחודשיים, שלושת החודשים שנותרו עד להתנתקות, האנשים האלה עושים מאמצים כבירים. לפחות במשך חודשיים, שלושת החודשים האלה צריך לנקות את השטחים ממתנחלים ומתומכיהם ומקיצונים כאלה ולמנוע כליל את עלייתם לרחבת המסגדים. כל אפשרות שהם יימצאו שם מעודדת ונותנת להם אפשרות להתקרב ואולי גם להצליח בביצוע מזימותיהם.
       
היו"ר קולט אביטל:
       
       תודה רבה. אבקשך לסיים.
       
עבד-אלמאלכ דהאמשה (רע"ם):
       
       אני מסיים.
       
היו"ר קולט אביטל:
       
       לא, אתה מסיים מזמן.
       
שמואל הלפרט (אגודת ישראל - יהדות התורה והשבת):
       
       מה"חמאס" גם כן לנקות, חבר הכנסת דהאמשה?
       
עבד-אלמאלכ דהאמשה (רע"ם):
       
       במקרה הזה הם לא הצליחו, וחייבים למנוע את ההצלחה במקרים האחרים, ורק על-ידי נקיטת צעדים, בין היתר מעצר ופירוז סטרילי, ולא משהו אחר. המבחן במקרה הזה הוא מבחן התוצאה, ולא שום דבר אחר, והעניין חשוב מכדי לאפשר בו משחקים או כישלונות. תודה רבה.
       
היו"ר קולט אביטל:
       
       תודה רבה. חבר הכנסת ואסל טאהא, בבקשה.

שמואל הלפרט (אגודת ישראל - יהדות התורה והשבת):
       
- - -

עבד-אלמאלכ דהאמשה (רע"ם):
       
       - - -

ואסל טאהא (בל"ד):
       
       גברתי היושבת-ראש - - -

היו"ר קולט אביטל:
       
       חבר הכנסת הלפרט, בבקשה ממך. חבר הכנסת דהאמשה, רק סיימת לדבר. תן אפשרות למישהו אחר. חבר הכנסת דהאמשה, בבקשה.

עבד-אלמאלכ דהאמשה (רע"ם):
       
- - -

ואסל טאהא (בל"ד):
       
       גברתי היושבת-ראש, כנסת נכבדה, אבטליון קדוש וחבורתו, חסידי ברסלב - - 

היו"ר קולט אביטל:
       
       חבר הכנסת דהאמשה, רק סיימת. תן לחבר שלך לדבר.

עבד-אלמאלכ דהאמשה (רע"ם):
       
השר שומע אותי - - -

היו"ר קולט אביטל:
       
       השר שמע אותך. 

ואסל טאהא (בל"ד):
       
       - - אינם היחידים – ואני פונה לחבר הכנסת מאיר פרוש – והם לא עשבים שוטים. הם התארגנות שהתכוונה מראש לפגוע במסגד אל-אקצא, ולא רק התכוונו. דיברו, התארגנו, תכננו, סיירו ברחבת המסגד, ישבו, דנו, חיפשו מקום מתאים על מנת לשגר טיל ולהרוס את המסגד ולגרום לטבח שם. 
       
       מה שמעניין, שגם יצרו קשר – בשפת המשפט – יצרו קשר על מנת לרכוש אמצעי לחימה וחומר נפץ וטילים כדי לבצע את המזימה שלהם. 
       
       מה שמדאיג, שהפרקליטות החליטה לא להעמידם לדין, לשחרר אותם, מפני שאין "קייז", הם התחרטו וחזרו בהם מהתוכנית ולא פגעו במסגד. זה מדאיג. לא פגעו במסגד. אז מעמידים אותם לדין רק כשהם פוגעים במסגד? כשהם לא פוגעים לא מעמידים אותם, למרות כל הצעדים שהם עשו? זה מדאיג מאוד. זאת עמדה ממלכתית של משרד המשפטים, של הפרקליטות. זה אומר דורשני. 
       
       גברתי היושבת-ראש, תארי לעצמך – ואני חוזר על אותה דוגמה – שצעירים ערבים היו באותו מעמד, אבל בצורה הפוכה. האם הפרקליטות היתה משחררת אותם? יש לנו דוגמאות. עשרות צעירים שוהים בבתי-הסוהר על לא עוול בכפם. תפרו להם תיקים והאשימו אותם, וגבו מהם עדויות בכוח במתקני השב"כ. בהתחלה צעירי כפר-כנא, ששחררו אחר כך, ועד עכשיו יש צעירים שרק על דיבורים הם חטפו העמדה לדין. 
       
       אבל, אנשים והתארגנויות שמסכנים שלום, שמסכנים מקום קדוש – לעולם, לעולם המוסלמי, לעולם הערבי, לנו, לכל אחד מאתנו – זה לא פגיעה וזה לא "קייז" לפרקליטות שתשפוט אותם, שתחקור אותם לפחות, שתעצור אותם עד תום ההליכים? 
       
       אבל לא רק זה. הם שואבים את העידוד, גברתי היושבת-ראש, מבכירים בממשלה הזאת, בבית הזה, שכל יום, בבוקר ובערב, מסיתים נגד המסגדים, מסיתים נגד המוסלמים, מסיתים נגד הערבים.

היו"ר קולט אביטל:
       
       אבקשך לסיים. 

ואסל טאהא (בל"ד):
       
       פרחחים כאלה שואבים את העידוד מהבכירים האלה, מחברי הכנסת, מהשרים, והדבר הגיע עד שביקשו לחלק את התפילה. מי ביקש, גברתי היושבת-ראש? זה יצא ממי? מהבכיר ביותר במדינה – מנשיא המדינה, שאמר: למה לא מחלקים את ימי התפילה בין מוסלמים ליהודים, כפי שעשו במערת-המכפלה? זה איום וזאת הסתה - - 

היו"ר קולט אביטל:
       
       אבקשך לסיים. זמנך תם. 

ואסל טאהא (בל"ד):
       
- -  וזה רק יגרום לעוד שפיכות דמים. 

היו"ר קולט אביטל:
       
       תודה רבה. אדוני סגן השר לביטחון הפנים, בבקשה.

סגן השר לביטחון פנים יעקב אדרי:
       
       גברתי היושבת-ראש, השר לביטחון הפנים, חברי הכנסת, גם הנושא הזה כבר נדון לא אחת בתקופה האחרונה בכנסת, ואני חושב שהוא יעלה – עולה ועוד יעלה – כמה פעמים. 
       
       אני כבר רוצה להקדים ולומר שהנושא קשה, טעון, מסוכן מאוד. כולנו צריכים להיות חרדים מדבר שחלילה עלול להיות במסגדים. אני מאוד מקווה ומתפלל שאף אחד – שום בן-בליעל – לא יצליח במזימתו לעשות דבר שעלול להצית את כל המזרח התיכון.
       
       אני מוכרח לומר לחבר הכנסת פרוש, שאני ממש הצטערתי לשמוע אותו, כי אני חושב שאתה חבר כנסת מאוד רציני – כך אני מכיר אותך – ולהגיד שההר הוליד עכבר, לא הייתי אומר. וספינים של המשטרה – אני חושב שזה פשוט לעשות זילות מהעניין - -

עזמי בשארה (בל"ד):
       
       פעם הוא היה רציני. 

סגן השר לביטחון פנים יעקב אדרי:
       
       - -  וזה דבר מסוכן. אני מאוד מכבד את הרב פרוש, ואני מכיר אותו גם באופן אישי במסגרת עבודתנו, אבל אני חושב שלפעמים גם כשיש ספק – ולו הספק הקטן ביותר – עדיף להחמיר. עדיף לפעמים לעשות גם מעצרים שאולי כולנו לא כל כך מרוצים מהם, אבל אין ברירה. כאשר יש סכנה, ומדברים, ויש לצערי הרב אנשים שזוממים – מתי-מעט, זה גרעין קטן מאוד, אבל מספיק מטורף אחד שעלול לעשות לכולנו נזק שאני לא יודע איך נוכל לתקן אותו, אם בכלל. 


ואסל טאהא (בל"ד):
       
       אז למה הסלחנות הזאת?

עזמי בשארה (בל"ד):
       
       זממו, או לא זממו? 

סגן השר לביטחון פנים יעקב אדרי:
       
       חבר הכנסת ואסל טאהא, עכשיו אני מגיע גם אליך. גם אתה בדברים שלך, שהמשטרה עוצרת סתם במקרה כזה, ובמקרה השני לא עושה - -

ואסל טאהא (בל"ד):
       
       אני מוכן להוכיח.

סגן השר לביטחון פנים יעקב אדרי:
       
       - -  אז אני מציע – אלה דברי הבל. חבר הכנסת ואסל טאהא, אני מציע להיות זהירים, להיות שקולים בדברים שלנו, ולא לזרוק ססמאות שהמשטרה פה עוצרת סתם ופה משחררת.
       
       אתמול עצרו כמעט 400 מפגינים שחסמו כבישים – אתמול – ושלחו אותם למעצרים, וזה לא דבר קל למשטרה, אבל היא עושה מה שהיא צריכה לעשות. 
       
       במקרה הזה של סגירת התיקים, במקרה האחרון בהר-הבית, אני יכול להגיד – דעתי לא נוחה מהעניין הזה, אבל הפרקליטות, שוב, הם החליטו. יכול להיות שיש גם סיבות מסוימות, אולי יש להם שיקולים רציניים בעניין הזה. אני לא יודע - יש דברים שאני לא יודע, אבל דעתי לא נוחה מהעניין הזה.

עזמי בשארה (בל"ד):
       
       דעתו של השר נוחה?

סגן השר לביטחון פנים יעקב אדרי:
       
       אני עונה בשם המשרד, אבל אמרתי שזו דעתי האישית. 
       
       אבל, הפרקליטות החליטה, והם הסמכות במדינת ישראל. 
       
       אני נכנס לעניין עצמו. במהלך חודש אפריל 2005 נחשפו ונחקרו שתי פרשיות על-ידי מחוז ירושלים במשטרת ישראל והשב"כ. 
       
       אני רוצה להוסיף בעניין הזה. משטרת ישראל והשב"כ וכל גורמי הביטחון – לא נחסוך בשום דבר על מנת להבטיח שלא תהיה שום פגיעה בקודשי האסלאם ובקודשי ישראל; זה אותו דבר לצורך העניין. צריך לכבד את כל מה שקדוש לכל הדתות, ואני מאוד מקווה ומתפלל שוב שנצליח במשימה הזאת, שהיא מאוד לא פשוטה. 
       
       מובן שיש כל הזמן תכנונים של קיצונים, ושוב – מתי-מעט - לפגוע בהר-הבית, כוונות אשר טרם הגיעו לשלבי הוצאה לפועל, לשמחתנו. ואני שוב מקווה שזה לא יקרה ולא ייגרם ולא יהיה חלילה דבר שיזעזע את כולנו. 
       
       במהלך חקירת הפרשייה הראשונה נעצרו שלושה בני משפחה מירושלים ונוספים אשר הודו בכוונה לבצע פיגוע בהר-הבית באמצעות ירי של טיל "לאו" ובמטרה לשבש את תהליך ההתנתקות. הרב פרוש, חשוב לשמוע את זה. את הטיל הם רכשו מגורמים פליליים באמצעות גורם מתווך מקרב - - -

עבד-אלמאלכ דהאמשה (רע"ם):
       
       רכשו או לא רכשו?

סגן השר לביטחון פנים יעקב אדרי:
       
       רכשו. 

עבד-אלמאלכ דהאמשה (רע"ם):
       
       רכשו. שמענו שלא רכשו. עוד צעד, הנה יש מימוש - - -
       
קריאה:
       
- - -

עזמי בשארה (בל"ד):
       
- - - הוא חושב שזה שבט ה"לאווים". 


היו"ר קולט אביטל:
       
       אז תפנה לפרקליטות. תפנו לפרקליטות. 

סגן השר לביטחון פנים יעקב אדרי:
       
       חבר הכנסת דהאמשה, אני מצטט. 

עזמי בשארה (בל"ד):
       
       הוא חושב שזה שבט ה"לאווים" - - - טיל "לאו" - - -

סגן השר לביטחון פנים יעקב אדרי:
       
       עזמי בשארה, תודה על העזרה, אבל תאמין לי, אני לא זקוק לעזרה הזאת. רבותי, גם לא טיל "לאו". כל דבר שעלול לפגוע, זה דבר שיכול לגרום לכולנו נזק בלתי הפיך. 

עבד-אלמאלכ דהאמשה (רע"ם):
       
       - - - זה לא פורסם עד עכשיו - - -

סגן השר לביטחון פנים יעקב אדרי:
       
       חבר הכנסת דהאמשה, הקשבתי לך בקשב רב, גם דיברתי אתך. גם אתמול דיברנו על העניין הזה, שנינו. 

לצורך גיבוש - - -

עזמי בשארה (בל"ד):
       
       הם רכשו את הטיל? 
       
סגן השר לביטחון פנים יעקב אדרי:
       
       השאלה היתה מאוד חשובה, ואני קורא עוד הפעם מה שנכתב לי. אני לא אומר את הדברים בעל-פה: במטרה לרכוש את הטיל. ואני חוזר בי מהדברים. התיקון מאוד חשוב. 
       
עבד-אלמאלכ דהאמשה (רע"ם):
       
       ודאי חשוב, יש הבדל.
       
סגן השר לביטחון פנים יעקב אדרי:
       
       אני חוזר בי, טעיתי. טוב שהשאלה נשאלה. פנו לגורמים פליליים באמצעות גורם מתווך מקרב מקורביהם. אני מצטער, אבל השאלה היתה חשובה. היא אפשרה לי גם לתקן את הטעות. 

       לצורך גיבוש מתווי הפיגוע ביצעו הכנות ופגישות ביניהם על מנת לקדם את מימוש הכוונות. החבורה נמנית עם קבוצת חסידי ברסלב המכונה "פצועי הנחל" - אני מצטט - ומאופיינת בהעדר מסגרת וסמכות. קבוצה זו מהווה ממשק בין גורמים עברייניים חוזרים בתשובה לפעילות אלימה נגד ערבים, ונוהגת לשהות במתחם קבר שמעון הצדיק בירושלים. ושוב, אלו גורמים מאוד שוליים בחברה הישראלית, בחברה היהודית. צריך להתייחס אליהם בחומרה, בזהירות. אבל הדבר הכי גרוע זה לעשות הכללות. 
       
עזמי בשארה (בל"ד):
       
       בבתי-סוהר יושבים גורמים שוליים בדרך כלל. 
       
היו"ר קולט אביטל:
       
       סליחה, יש לך הצעה אחרת. תן לו לסיים בבקשה. 
       
סגן השר לביטחון פנים יעקב אדרי:
       
       לא הייתי רוצה שיעשו הכללות גם בקרב הערבים. הנושא חשוב, תנו לי לסיים. 
       
       יודגש כי בשל החשיפה המהירה של הכוונות על-ידי כוחות הביטחון ולאור העובדה כי המעורבים הודו -  חזרו בהם מכוונותיהם אשר טרם יצאו לפועל, והרעיונות לא הבשילו, הפרקליטות החליטה שלא להגיש כתב אישום. במקרה נוסף עוכב עוד אדם לחקירה.  
       
גאלב מג'אדלה (העבודה-מימד):
       
       הפרקליטות שחררה אותם?
       
סגן השר לביטחון פנים יעקב אדרי:
       
       כן, לא הוגשו כתבי אישום בפרשה. זה דבר שפורסם, זה לא דבר חדש. 
        
       רבותי, המשטרה, השב"כ וכל כוחות הביטחון יעשו הכול על מנת למנוע מקרה שחלילה עלול לקרות. לא חוסכים בשום אמצעי בעניין. הפרשיות הנ"ל ממחישות את הרגישות הגבוהה הקיימת בקרב משטרת ישראל והשב"כ לכל כוונה או רעיון לפגיעה בהר-הבית, וכוחות הביטחון פעלו ויפעלו בנחישות, במהירות ובתקיפות נגד כוונה שכזאת. כאמור, בשני המקרים הכוונות לא הגיעו לשלבי הוצאה לפועל, ולאחר שנבחנו הפרטים וההודאות, ובהתייעצות עם פרקליטות המדינה, שליוותה את החקירה לכל אורכה, שוחררו העצורים בתנאים מגבילים שונים, לאחר שהוברר כי פעילות כוחות הביטחון מנעה מן המעורבים בפרשה לממש את רעיונותיהם.
       
       רבותי, לסיכום, הנושא חשוב ורציני. אני מציע לכולנו להיות זהירים גם בדברים שלנו על מנת שחלילה לא נפגע בשום דבר שקדוש הן למוסלמים והן ליהודים.
       
היו"ר קולט אביטל:
       
       מה אתה מציע? 
       
סגן השר לביטחון פנים יעקב אדרי:

        אני מציע להעביר את הנושא לוועדת הפנים. 
       
עבד-אלמאלכ דהאמשה (רע"ם):
       
       דיון במליאה. 
       
סגן השר לביטחון פנים יעקב אדרי:
       
       וכי זה לא דיון במליאה? זה דיון במליאה. 
       
מאיר פרוש (אגודת ישראל - יהדות התורה והשבת):

       זו הצעה. אחר כך, שאנחנו נבטל - - - 
       
סגן השר לביטחון פנים יעקב אדרי:
       
       זה דיון במליאה. 
       
היו"ר קולט אביטל:
       
       אנחנו נצביע על זה. הצעה אחרת - חבר הכנסת בשארה. אחריו - חבר הכנסת גאלב מג'אדלה. 
       
עזמי בשארה (בל"ד):
       
       גברתי היושבת-ראש, אדוני סגן השר, החלק הכי חשוב בתשובתך הוא, שאתה עצמך, דעתך לא נוחה מתשובתך. 
       
סגן השר לביטחון פנים יעקב אדרי:

       לא.
       
עזמי בשארה (בל"ד):
       
       לא נוחה דעתך מדעתה של  הפרקליטות, מכך שהם שוחררו. 
       
       אדוני סגן השר, אמרת גורמים שוליים. האם בבתי-סוהר יושבים אנשי זרם מרכזי בחברה הישראלית? מי יושב בבתי-סוהר? בדרך כלל יושבים בבתי-סוהר גורמים שוליים. בתי-סוהר נעשו בשביל  גורמים שוליים שיכולים להרוג, לרצוח, לפוצץ מסגדים. 
       
       טיל "לאו". תאר לעצמך ארבעה ערבים  מתכננים לרכוש טיל "לאו" בשביל לירות אותו על בית-הכנסת הגדול בירושלים, זוממים,  והמשטרה מצליחה למנוע זאת. אבל על  עצם זה שרצו לרכוש טיל "לאו" וזממו, אף אחד לא מעמיד אותם לדין. אפשר לקרוא לזה רצינות? במקרה הפעם חשפתם, בפעם הבאה עם הסלחנות הזאת אולי לא תצליחו לחשוף בלי ידע מודיעיני. אני חושב שפה הענישה על עצם המזימה, על עצם התכנון, על עצם קשירת  הקשר - כל אלה הן  עבירות. תודה רבה. 
       
סגן השר לביטחון פנים יעקב אדרי:
       
       מה אתה מציע? 
       
עזמי בשארה (בל"ד):
       
       מעצר מינהלי.
       
היו"ר קולט אביטל:
       
       תודה רבה. חבר הכנסת מג'אדלה, בבקשה, אחרון הדוברים. 
       
גאלב מג'אדלה (העבודה-מימד):
       
       גברתי היושבת-ראש, אדוני סגן השר, מכובדי חברי הכנסת, אני חושב שקודם כול צריך לברך את כל הגורמים והכוחות שפעלו יחד ועלו על המזימה הזאת וחשפו אותה. מגיע להם יישר כוח. 
       
       אבל, אדוני סגן השר, במקרה כזה הפרקליטות משחררת אנשים, לאחר ששמענו ממך את כל העובדות? זו שערורייה שאי-אפשר להסביר אותה במדינה דמוקרטית. במשטר מתוקן, בנורמות של ערכים של שלטון חוק וסדר אי-אפשר להסביר את שחרור האנשים האלה ואי-העמדתם לדין. אנחנו היינו רוצים שהפרקליטות, באמצעות המשרד הממשלתי המופקד עליהם, יסבירו לנו איך ומה הביא אותם לשחרור אנשים שיזמו ותכננו ופעלו ועשו למען הדבר הזה. 
       
       כבוד חבר הכנסת פרוש, אתה עוד מגן על האנשים האלה?
       
מאיר פרוש (אגודת ישראל - יהדות התורה והשבת):

       חלילה. 
       
היו"ר קולט אביטל. 
       
       תודה רבה. זה לא דו-שיח. 
       
       חברי חברי הכנסת, אנחנו עוברים להצבעה אם לכלול את הנושא בסדר-היום של המליאה. ההצבעה מתחילה. מליאה זה בעד.
       
הצבעה מס' 22
       
בעד ההצעה לכלול את הנושא בסדר-היום - 6
בעד ההצעה שלא לכלול את הנושא בסדר-היום - 2
נמנעים - אין
ההצעה לכלול את הנושא בסדר-היום של הכנסת נתקבלה.



היו"ר קולט אביטל:
       
       בעד - 6, נגד - 2. אני קובעת שהנושא ייכלל בסדר-היום של המליאה. 
       
       חברי חברי הכנסת, תם סדר-היום. הישיבה הבאה תתקיים ביום שני, י"ד באייר התשס"ה, 23 במאי 2005, בשעה 16:00. ישיבה זו נעולה.  תודה רבה. 
       
הישיבה ננעלה בשעה 18:07.
       
       
       
     
עמוד 194 מתוך 194

