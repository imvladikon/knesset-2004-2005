    תוכן עניינים
מסמכים שהונחו על שולחן הכנסת	4
מזכיר הכנסת אריה האן:	4
הודעת יושב-ראש הכנסת	6
הודעת הממשלה על צירוף שרים לממשלה  ועל העברת סמכויות משר לשר	7
ראש הממשלה אריאל שרון:	7
יוסף לפיד (שינוי):	9
הצעות סיעות מפד"ל והאיחוד הלאומי – ישראל ביתנו וש"ס  להביע אי-אמון בממשלה בשל:	23
א. סירובה לפנות להכרעת העם בעניין ההתנתקות;	23
ב. מדיניותה החברתית המעמיקה את הפערים בחברה ,  כפי שהדבר  מצטייר בדוחות "מרכז אדוה"	23
אפי איתם (מפד"ל):	23
אפי איתם (מפד"ל):	28
שלמה בניזרי (ש"ס):	28
שר התחבורה מאיר שטרית:	33
מסמכים שהונחו על שולחן הכנסת	40
מזכיר הכנסת אריה האן:	41
הודעת ראש הממשלה על צירוף שרים לממשלה ועל העברת סמכויות משר לשר;	41
הצעות סיעות מפד"ל והאיחוד הלאומי - ישראל ביתנו וש"ס  להביע אי-אמון בממשלה בשל:  א. סירובה לפנות להכרעת העם בעניין ההתנתקות;	41
ב. מדיניותה החברתית המעמיקה את הפערים בחברה,  כפי שהדבר מצטייר בדוחות "מרכז אדוה"	41
אברהם בייגה שוחט (העבודה-מימד):	42
עוזי לנדאו (הליכוד):	45
אברהם פורז (שינוי):	49
יצחק כהן (ש"ס):	51
בנימין אלון (האיחוד הלאומי - ישראל ביתנו):	56
יוסי שריד (יחד):	57
זבולון אורלב (מפד"ל):	63
זבולון אורלב (מפד"ל):	67
אברהם רביץ (יהדות התורה):	68
מוחמד ברכה (חד"ש-תע"ל):	71
עמיר פרץ (עם אחד):	73
עמיר פרץ (עם אחד):	75
עזמי בשארה (בל"ד):	76
טלב אלסאנע (רע"ם):	79
גילה גמליאל (הליכוד):	82
מל פולישוק-בלוך (שינוי):	84
דוד לוי (הליכוד):	88
רוני בר-און (הליכוד):	91
ראש הממשלה אריאל שרון:	95
מזכיר הכנסת אריה האן:	97
הצהרת אמונים של חברי הממשלה	101
שמעון פרס:	101
אופיר פינס-פז:	102
יצחק הרצוג:	102
בנימין בן-אליעזר:	102
דליה איציק:	103
שלום שמחון:	103
מתן וילנאי:	103
חיים רמון:	104
אברהם הירשזון:	104
הצעות לסדר-היום	105
נתוני "מרכז אדוה" על הפער בין עניים לעשירים	105
גאלב מג'אדלה (העבודה-מימד):	105
דוד טל (עם אחד):	107
אתי לבני (שינוי):	108
מוחמד ברכה (חד"ש-תע"ל):	110
רן כהן (יחד):	111
רן כהן (יחד):	112
רן כהן (יחד):	112
רן כהן (יחד):	112
רן כהן (יחד):	113
רן כהן (יחד):	113
רן כהן (יחד):	113
רן כהן (יחד):	114
ג'מאל זחאלקה (בל"ד):	115
ג'מאל זחאלקה (בל"ד):	115
זבולון אורלב (מפד"ל):	117
שר האוצר בנימין נתניהו:	121
נסים זאב (ש"ס):	126
אילן שלגי (שינוי):	127
חמי דורון (שינוי):	127
עבד-אלמאלכ דהאמשה (רע"ם):	129
הצעת חוק הגנת הצרכן (תיקון מס' 15), התשס"ה-2005	131
איתן כבל (בשם ועדת הכלכלה):	132
שר הפנים אופיר פינס-פז:	135
הצעת חוק למניעת העסקה של עברייני מין במוסד המכוון למתן  שירות לקטינים (תיקון מס' 2), התשס"ה-2005	136
הצעת חוק הגנת הצרכן (תיקון  מס' 16), התשס"ה-2005	137
איתן כבל (בשם ועדת הכלכלה):	137
השר לאיכות הסביבה שלום שמחון:	139
הצעת חוק לתיקון פקודת האגודות השיתופיות (מס' 7), התשס"ה-2005	139
הצעת ועדת הפנים ואיכות הסביבה בדבר חלוקת הצעת חוק המדיניות  הכלכלית לשנת הכספים 2004 (תיקוני חקיקה), התשס"ד-2003	141
דניאל בנלולו (בשם ועדת הפנים ואיכות הסביבה):	142
חמי דורון (שינוי):	143
אורי אריאל (האיחוד הלאומי - ישראל ביתנו):	146
רן כהן (יחד):	149
הצעת חוק לתיקון פקודת האגודות השיתופיות (מס' 7), התשס"ה-2005	151
אורית נוקד (העבודה-מימד):	152
    
       

       דברי הכנסת
       יד / מושב שלישי / ישיבות ר"ו—ר"ח /
       כ"ט בטבת — ב' בשבט התשס"ה / 10-12 בינואר 2005 / 14 
       חוברת י"ד
       ישיבה ר"ו
       
       
       
הישיבה המאתיים-ושש של הכנסת השש-עשרה
יום שני, כ"ט בטבת התשס"ה (10 בינואר 2005)
ירושלים, הכנסת, שעה 16:00

מסמכים שהונחו על שולחן הכנסת

היו"ר ראובן ריבלין:
       
       אדוני ראש הממשלה, כבוד השרים, גבירותי ורבותי חברי הכנסת, היום יום שני, כ"ט בטבת התשס"ה, 10 בינואר 2005 למניינם. אני מתכבד לפתוח את ישיבת הכנסת. 
       
       הודעה למזכיר הכנסת, בבקשה. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי אתמול הגיעו ההסכמים הקואליציוניים שנחתמו בין סיעת הליכוד בכנסת לבין סיעת העבודה-מימד בכנסת ובין סיעת הליכוד לבין סיעת יהדות התורה בכנסת. ההסכמים הועברו בדואר דחוף לבתיהם של חברי הכנסת והם מונחים לעיונכם על שולחנות חברי הכנסת. 
       
       עוד אודיעכם, כי הונחו היום על שולחן הכנסת – 
       
       לדיון מוקדם: הצעת חוק לשכת עורכי-הדין (תיקון - התיישנות עבירות משמעת), התשס"ה-2005, מאת חברי הכנסת אילן שלגי, אהוד רצאבי, יגאל יאסינוב ורוני בריזון; הצעת חוק שירות המדינה (מינויים) (תיקון - מינוי הדורש התייעצות), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק לתיקון פקודת מס הכנסה (פטור למלגת קיום), התשס"ה-2005, מאת חבר הכנסת דני יתום; הצעת חוק החברות הממשלתיות (תיקון - מינוי דירקטוריון), התשס"ה-2005, מאת חברי הכנסת אתי לבני, יגאל יאסינוב, מל פולישוק-בלוך ושלום שמחון; הצעת חוק ביטוח בריאות ממלכתי (תיקון - הוספת שירותים ותרופות משפרי איכות חיים לסל השירותים), התשס"ה-2005, מאת חברת הכנסת לאה נס וקבוצת חברי הכנסת; הצעת חוק לתיקון סדרי המינהל (החלטות והנמקות) (תיקון - קביעת מועדים), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק התכנון והבנייה (תיקון - תסקיר פקיד סעד), התשס"ה-2005, מאת חברי הכנסת עזמי בשארה, ג'מאל זחאלקה וואסל טאהא; הצעת חוק שירותי הדת היהודיים (תיקון - רבני ערים), התשס"ה-2005, מאת חבר הכנסת אילן ליבוביץ וקבוצת חברי הכנסת; הצעת חוק הרשויות המקומיות (בחירות) (תיקון - זכות בעלי עסק להירשם בנספח), התשס"ה-2005, מאת חברי הכנסת יורי שטרן ואליעזר כהן; הצעת חוק חובת בדיקות רפואיות לעובדים בענף המזון, התשס"ה-2005, מאת חבר הכנסת יעקב מרגי; הצעת חוק הקמת בית-חולים בקריות (תיקוני חקיקה), התשס"ה-2005, מאת חברת הכנסת גילה גמליאל; הצעת חוק הרשויות המקומיות (ממונה על תלונות הציבור), התשס"ה-2005, מאת חבר הכנסת יעקב מרגי; הצעת חוק הגנת השכר (תיקון - תלושי שכר), התשס"ה-2005, מאת חברת הכנסת יולי תמיר; הצעת חוק ביטוח בריאות ממלכתי (תיקון מס' 24), התשס"ה-2005, מאת חבר הכנסת חיים רמון; הצעת חוק הקמת בית-חולים בקריות (תיקוני חקיקה), התשס"ה-2005, מאת חברי הכנסת אפרים סנה, דוד אזולאי ואיוב קרא; הצעת חוק הכשרות המשפטית והאפוטרופסות (תיקון - הסכמה לתרומת איברים לאחר המוות על-ידי קטינים), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק לעידוד השקעות הון (תיקון - הטבות במס לבעל בניין להשכרה), התשס"ה-2005, מאת חבר הכנסת אהוד רצאבי וקבוצת חברי הכנסת; הצעת חוק הכנסת (תיקון - זימון ראשי השירותים החשאיים לוועדת החוץ והביטחון), התשס"ה-2005, מאת חבר הכנסת אורי אריאל; הצעת חוק שירות ביטחון (תיקון - שנה אקדמית ללא מילואים), התשס"ה-2005, מאת חבר הכנסת יגאל יאסינוב וקבוצת חברי הכנסת; הצעת חוק דחיית שירות לתלמידי ישיבות שתורתם אומנותם (תיקון - ביטול החוק), התשס"ה-2005, מאת חבר הכנסת יוסף פריצקי; הצעת חוק המקרקעין (תיקון - סילוק פולשים), התשס"ה-2005, מאת חבר הכנסת אליעזר כהן; הצעת חוק איסור תליית תמונות של אויבי ישראל בכנסת ובמוסדות ישראליים רשמיים, התשס"ה-2005, מאת חבר הכנסת יחיאל חזן; הצעת חוק הדיינים (תיקון - איסור שלילת כשירות בשל מקום מגורים), התשס"ה-2005, מאת חבר הכנסת נסים זאב; הצעת חוק ההוצאה לפועל (תיקון - איסור לעקל כספי סיוע בשכר דירה), התשס"ה-2005, מאת חבר הכנסת שלום שמחון; הצעת חוק הבחירות לכנסת (תיקון - בחירות של חברי ועדת קלפי), התשס"ה-2005, מאת חבר הכנסת יגאל יאסינוב וקבוצת חברי הכנסת; הצעת חוק הלוואות לדיור (תיקון - הרחבת תחולה), התשס"ה-2005, מאת חבר הכנסת איתן כבל וקבוצת חברי הכנסת. 
       
       לקריאה ראשונה, מטעם הממשלה: הצעת חוק גנים לאומיים, שמורות טבע, אתרים לאומיים ואתרי הנצחה (תיקון מס' 5) (המועצה להנצחה), התשס"ה-2005; וכן הצעת חוק לתיקון פקודת הפטנטים והמדגמים (מס' 8) (שימוש במדגם לטובת המדינה), התשס"ה-2005. תודה רבה. 
       
היו"ר ראובן ריבלין:
       
       תודה רבה למזכיר הכנסת. 

       
הודעת יושב-ראש הכנסת
       
היו"ר ראובן ריבלין:
       
       רבותי, אדוני ראש הממשלה, חברי הממשלה, גבירותי ורבותי שרי הממשלה, גבירותי ורבותי חברות וחברי הכנסת, על-פי סעיף 11(ג) לחוק הכנסת, התשנ"ד-1994, סיעת אופוזיציה היא סיעה שאיננה צד להסכם המחייב תמיכה בממשלה. 
       
       אתמול, 9 בחודש ינואר 2005, למניינם, הומצאו לי עותקים של ההסכמים שנחתמו בין סיעת הליכוד לבין סיעת העבודה-מימד ויהדות התורה. בכך חדלו שתי הסיעות הללו להיות סיעות אופוזיציה, כהגדרתן בחוק. 
       
       ממילא מחויב אני, על-פי הוראת סעיף 11(ב) לחוק, להודיע על קביעת ראש האופוזיציה החדש, וזאת בכוונתי לעשות ברגע זה.
       
       על-פי סעיף 11(א) לחוק האמור: "ראש האופוזיציה יהיה חבר הכנסת מהסיעה הגדולה ביותר מסיעות האופוזיציה - - - שעליו הודיעה הסיעה ליושב-ראש הכנסת, אלא אם כן הודיעו ליושב-ראש הכנסת, בכתב, בכל עת, יותר ממחצית חברי הכנסת מסיעות האופוזיציה, על חבר כנסת אחר מביניהם".
       
       על-פי ההסכמים הקואליציוניים שהומצאו לי, חברים בסיעות שהן צד להסכמים המחייבים תמיכה בממשלה 64 חברי כנסת, וממילא באופוזיציה חברים 56. לפיכך, אם לא יוגשו לי עתה חתימותיהם של 29 חברי כנסת לפחות, המהווים יותר ממחצית חברי הכנסת מסיעות האופוזיציה, אשר יבקשו למנות אדם אחר לתפקיד ראש האופוזיציה, הרי שבכוונתי להודיע על חבר הכנסת מן הסיעה הגדולה באופוזיציה, סיעת שינוי, כעל ראש האופוזיציה. 
       
       בידי הודעה מיום 30 בדצמבר 2004, שבה הודיע לי חבר הכנסת רשף חן, יושב-ראש סיעת שינוי, באופן רשמי, כי נציגה של הסיעה לתפקיד ראש האופוזיציה הוא חבר הכנסת יוסף לפיד. 
       
       האם יש אפוא 29 חתימות של חברי הכנסת מסיעות האופוזיציה, המבקשים למנוע את הכרזתו של חבר הכנסת יוסף לפיד כראש האופוזיציה? אם כן, ולאחר שלא נמצאו 29 חתימות, בתוקף סמכותי, על-פי סעיף 11(ב) לחוק הכנסת, התשנ"ד-1994, הנני מודיע בזאת כי חבר הכנסת יוסף לפיד, חבר ויושב-ראש תנועת שינוי, הסיעה הגדולה באופוזיציה, נקבע כראש האופוזיציה. 
       
רוני בר-און (הליכוד):
       
       מזל טוב, מזל טוב. 
       
רוני בריזון (שינוי):
       
       בקרוב אצלך. 
       
רוני בר-און (הליכוד):
       
       אשריך שזכית. 
       
היו"ר ראובן ריבלין:
       
       רבותי חברי הכנסת, זכותו של ראש האופוזיציה תהיה לבוא ולומר את דבריו מייד לאחר נאומו של ראש הממשלה. 

       
הודעת הממשלה על צירוף שרים לממשלה 
ועל העברת סמכויות משר לשר
       
היו"ר ראובן ריבלין:
       
       רבותי חברי הכנסת, הודעת הממשלה על צירוף שרים לממשלה. כבוד ראש הממשלה, אני מזמין את אדוני לדוכן על מנת להביא את הודעת הממשלה בכללותה, על כל חמשת סעיפיה. 
       
ראש הממשלה אריאל שרון:
       
       אדוני היושב-ראש, חברי הכנסת, אני מתכבד להודיע לכנסת, כי בהתאם לסעיף 31(א) לחוק יסוד: הממשלה, החליטה הממשלה לשנות את חלוקת התפקידים בין השרים כדלקמן:
       
       ראש הממשלה יכהן גם בתפקיד שר הרווחה ובתפקיד שר המדע והטכנולוגיה; השר אהוד אולמרט יחדל לכהן בתפקיד שר התקשורת; השרה ציפי לבני תכהן בתפקיד שרת המשפטים, נוסף על תפקידה כשרה לקליטת העלייה, ותחדל לכהן בתפקיד שרת הבינוי והשיכון; השר גדעון עזרא יחדל לכהן בתפקיד שר התיירות. בהתאם לסעיף 31(א) לחוק-יסוד: הממשלה, אני מבקש את אישור הכנסת לכך. 
       
       בהתאם לסעיף 31(ג) לחוק-יסוד: הממשלה, אני מבקש את אישור הכנסת להחלטת הממשלה להקים משרד חדש, אשר ייקרא משרד המשנה לראש הממשלה. 
       
       כמו כן, אני מתכבד להודיע לכנסת, כי בהתאם לסעיף 15 לחוק-יסוד: הממשלה, קיבלה היום הממשלה את הצעתי לצרף לממשלה את השרים הבאים: חבר הכנסת שמעון פרס, בתפקיד שר, המשנה לראש הממשלה; חבר הכנסת אופיר פינס-פז, בתפקיד שר הפנים; חבר הכנסת יצחק הרצוג, בתפקיד שר הבינוי והשיכון, במקום השרה ציפי לבני; חבר הכנסת בנימין בן-אליעזר, בתפקיד שר התשתיות הלאומיות; חברת הכנסת דליה איציק, בתפקיד שרת התקשורת, במקום השר אהוד אולמרט; חבר הכנסת שלום שמחון, בתפקיד השר לאיכות הסביבה; חבר הכנסת מתן וילנאי, בתפקיד שר בלי תיק; חבר הכנסת חיים רמון, בתפקיד שר בלי תיק; חבר הכנסת אברהם הירשזון, בתפקיד שר התיירות, במקום השר גדעון עזרא. בהתאם לסעיף 15 לחוק-יסוד: הממשלה, אני מבקש את אישורה של הכנסת למינוי השרים. 
       
       בנוסף, בהתאם לסעיף 9(א)(11) לחוק הממשלה, אני מבקש להודיע לכנסת כי הממשלה החליטה היום, על-פי סעיף 31(ד) לחוק-יסוד: הממשלה, להעביר ממשרד התשתיות הלאומיות למשרד המשנה לראש הממשלה את שטחי הפעולה של הרשות לפיתוח הגליל ושל הרשות לפיתוח הנגב. בהמשך לכך החליטה הממשלה, בהתאם לסעיף 31(ב) לחוק-יסוד: הממשלה, להעביר למשנה לראש הממשלה את הסמכויות הנתונות לשר לתשתיות לאומיות על-פי חוק הרשות לפיתוח הגליל, התשנ"ג-1993, ועל-פי חוק הרשות לפיתוח הנגב, התשנ"ב-1991. 
       
קריאות:
       
       - - - 
       
היו"ר ראובן ריבלין:
       
       רבותי חברי הכנסת, ההודעה שראש הממשלה מוסר מחויבת על-פי החוק, ולא אאפשר למישהו להרים את קולו, או אפילו לקרוא קריאת ביניים. מייד אני אקרא לסדר. 
       
אתי לבני (שינוי):
       
       אי-אפשר לצחוק?
       
היו"ר ראובן ריבלין:
       
       לצחוק אתם יכולים בחוץ. אי-אפשר להפריע, ראש הממשלה מוסר הודעה על-פי החוק. יש לנו הרבה תלונות, אי-אפשר פה לנהל גרסונריה. הכנסת תתנהל על-פי כל התקנות לפי השכל הישר. בבקשה. 
       
ראש הממשלה אריאל שרון:
       
       בהתאם לסעיף 31(ב) לחוק-יסוד: הממשלה, אני מבקש את אישורה של הכנסת להעברת סמכויות אלו. 
       
       בתוך כמה שבועות נצרף לממשלה שרים וסגני שרים מהליכוד, וזאת לאחר מיצוי המשא-ומתן עם סיעת ש"ס. תודה רבה. 
       
היו"ר ראובן ריבלין:
       
       תודה רבה לראש הממשלה. 
       
חמי דורון (שינוי):
       
       - - - 
       
היו"ר ראובן ריבלין:
       
       חבר הכנסת חמי דורון, אני רואה שיש לי פה קליינט חדש, קשה כקושי האופוזיציה. 
       
       אני מזמין את יושב-ראש האופוזיציה, חבר הכנסת יוסף טומי לפיד, לשאת את דברו לאחר ראש הממשלה. בהתאם לנוהג שנוצר בשיתוף הפעולה ביני לבין יושב-ראש האופוזיציה הקודם, שמעון פרס, אני לא מגביל אותך בזמן, אבל אני סומך על שום השכל ועל חוש המידה שלך. בבקשה. 
       
דוד טל (עם אחד):
       
       אדוני היושב-ראש, אני מבקש להצביע על כל שר בנפרד. 
       
היו"ר ראובן ריבלין:
       
       חבר הכנסת טל, כבר שקלתי בעניין זה. ההצבעה תהיה מקשה אחת על הודעת הממשלה. יש תקדימים לכך. הכנסת מנוהלת על-פי התקנון, התקדימים והשכל הישר. התקנון, התקדימים והשכל הישר קובעים הצבעה על הכול. אם משהו לא מוצא חן בעיניך, תצביע נגד. זאת הבעיה של הממשלה. 
       
יוסף לפיד (שינוי):
       
       אדוני יושב-ראש הכנסת, אדוני ראש הממשלה, תפקיד האופוזיציה הוא לבקר, להתנגד, לחשוף את מחדלי השלטון ולהפיל את הממשלה. אלא שיש נושאים שאנחנו, כאופוזיציה אחראית, לא נתנגד להם. 
       
דוד אזולאי (ש"ס):
       
       אתה לא יכול לדבר בשם האופוזיציה. אתה לא מייצג את האופוזיציה. 
       
היו"ר ראובן ריבלין:
       
       חבר הכנסת אזולאי, אני קורא אותך לסדר פעם ראשונה. עכשיו שמע טוב, בכנסת אין "מורדים". אם אנחנו קבענו, על-פי החוק, שהוא יושב-ראש האופוזיציה, אתה לא תאמר שהוא לא יכול לייצג את האופוזיציה. 
       
דוד אזולאי (ש"ס):
       
       הוא לא יכול לדבר בשמי, אדוני היושב-ראש. הוא יכול בקושי לייצג את הסיעה שלו. 
       
היו"ר ראובן ריבלין:
       
       הוא לא מדבר בשמך, הוא מדבר בתור יושב-ראש האופוזיציה. 
       
יצחק כהן (ש"ס):
       
       רק שינוי. 
       
היו"ר ראובן ריבלין:
       
       חבר הכנסת יצחק כהן, שמעתי, תודה רבה. צא החוצה, אם לא מוצא חן בעיניך. 
       
יצחק כהן (ש"ס):
       
       שהוא יצא החוצה. 
       
היו"ר ראובן ריבלין:
       
       חבר הכנסת יצחק כהן, אני קורא אותך לסדר פעם ראשונה. 
       
יוסף לפיד (שינוי):
       
       לא נתנגד להתנתקות, לפינוי, לנסיגה מעזה. לא מפני שהעולם מצפה לכך ולא מפני שהערבים דורשים זאת, אלא מפני שאנחנו חייבים זאת לעצמנו, כדי לשמור על שפיותנו, כדי לשמור על הדמוקרטיה שלנו. רציתי להוסיף גם, כדי לא להרוג ולא ליהרג, אבל זאת לא נוכל להבטיח, כי ההתנתקות, גם אם היא תיערך בשיתוף עם הפלסטינים, היא עדיין לא התחלת הסוף של תהליך השלום, אבל היא אולי סוף ההתחלה. 
       
       אני חייב לציין, כי מה שאמרתי אינו חל על כל האופוזיציה, אלא רק על חלק ממנה. תהליך הפינוי מלווה באיום כבד של קרע בעם, של מלחמת אחים, שעלינו למנוע אותה בכל מחיר. 
       
       אדוני ראש הממשלה, הפרדוקס הוא, שאתה תוכל לבצע את תוכנית ההתנתקות שלך רק בזכות האופוזיציה, כי חלק נכבד של סיעתך מתנגד לפינוי עזה, והשותפים שלך בקואליציה מיהדות התורה מתנגדים לפינוי עזה, וגם השותפים העתידיים שלך בממשלה, סיעת ש"ס, מתנגדים לפינוי עזה. אתה תזדקק לאופוזיציה כדי לבצע את ההתנתקות – לשינוי, ליחד ולסיעות הערביות. 
       
       אתה, מר שרון, ראש הממשלה הראשון בהיסטוריה, שיוכל לבצע את תוכניתו החשובה ביותר בזכות האופוזיציה ובהתנגדות חבריו בממשלה. אין לזה תקדים בספרי ההיסטוריה. 
       
מיכאל מלכיאור (העבודה-מימד):
       
       איך בגין העביר את ההסכמים?
       
יוסף לפיד (שינוי):
       
       מכל מקום, אנחנו מהאופוזיציה נעשה הכול כדי לקדם את תהליך השלום. 
       
       נכון שהשותפה הבכירה בממשלה החדשה שלך, מר שרון, מפלגת העבודה, תומכת בהתנתקות, אבל המשנה – אני מברך אותך, מר פרס, על המשרה החדשה – לראש הממשלה, שמעון פרס, הצהיר לא פעם ולא פעמיים, כי העבודה יכולה לתמוך בשרון גם מהאופוזיציה. לשם כך היא לא חייבת להצטרף לקואליציה, אבל העבודה רוצה להיות בממשלה. בוורלי באקסטר אמר, שהלורד ביברברוק שמח להיכנס לממשלה הבריטית - -

היו"ר ראובן ריבלין:
       
       חברת הכנסת קולט אביטל.

יוסף לפיד (שינוי):
       
       - - כמו שזונת הכרך שמחה להתחתן עם ראש העיר. אין בכוונתי, חלילה, להשוות את מפלגת העבודה לזונת הכרך.

קריאות:
       
       - - -

יוסף לפיד (שינוי):
       
       היא דומה יותר לזקנה בלה שקנתה לעצמה חתן במחיר מדהים, נדוניה מזעזעת. 290 מיליון שקלים ליהדות התורה, כהונת יושב-ראש ועדת הכספים לחבר הכנסת ליצמן, שמעתה לא יעביר אגורה אחת שחוקה לשום צורך חיוני של המדינה מבלי שיסחט מעשר לחרדים. 
       
       מפלגת העבודה הסכימה לא לשנות את הסטטוס-קוו ביחסי דת ומדינה ובכך קברה, לעת עתה, את ברית הזוגיות וגם את הביטול של חוק טל. מפלגת העבודה משתפת פעולה עם הליכוד והחרדים בעקירת לב לבו של דוח-דברת, כאשר היא מוותרת על החלת הדוח על החינוך החרדי. זו ההתנתקות היחידה המובטחת לנו, התנתקות הממשלה מדוח-דברת.
       
       בתוך שבוע אחד, עוד בטרם קמה הממשלה האומללה הזאת, נסוגו הליכוד והעבודה מהדרך ששינוי סללה ליצירת חברה אזרחית. לא עוד שלטון ממלכתי חילוני, נאור וליברלי, אלא ממשלה של התחרדות, של שלמונים ושל בורות. זו רק ההתחלה. 

מרינה סולודקין (הליכוד):

איפה הנישואים האזרחיים?

יוסף לפיד (שינוי):
       
       מדוע עושה זאת העבודה? שמעון פרס, מדוע עושה זאת העבודה של ברל כצנלסון ושל דוד בן-גוריון, שהיית תלמידו? שלא תהיה לכם שום אשליה, ושום תירוץ לא יטעה אתכם.

יצחק כהן (ש"ס):
       
       אדוני היושב-ראש, זה נורא משעמם.

היו"ר ראובן ריבלין:
       
       חבר הכנסת כהן.
       
יוסף לפיד (שינוי):
       
       הסיבה האחת והיחידה לכניסת העבודה לממשלה היא הצימאון לכיסאות. היא התבזתה עד כדי כך, שתמורת 19 המקומות שלה בכנסת, העבודה הסתפקה בתיקים פחותים ממה ששינוי קיבלה עם 15 מקומות בכנסת.

יצחק כהן (ש"ס):
       
       זה נורא משעמם, אדוני היושב-ראש.

היו"ר ראובן ריבלין:
       
       חבר הכנסת כהן, אני בהכנה לקרוא אותך לסדר.

יוסף לפיד (שינוי):
       
       העבודה ויתרה על עקרונותיה תמורת כיסאות. שינוי ויתרה על כיסאות כדי לשמור על עקרונותיה. אכן ממשלת התנתקות. התנתקות משוויון חובות וזכויות, כאשר תמורת כל חובה שתוטל על הציבור החילוני מעניקה הממשלה זכות נוספת לציבור החרדי.

ישראל אייכלר (יהדות התורה):
       
       תפסיק להסית.

היו"ר ראובן ריבלין:
       
       חבר הכנסת אייכלר.

ישראל אייכלר (יהדות התורה):
       
       הוא לא יכול להיות יושב-ראש האופוזיציה.
        
היו"ר ראובן ריבלין:
       
       חבר הכנסת אייכלר, אני קורא אותך לסדר פעם ראשונה. 

יעקב מרגי (ש"ס):
       
       לא ניתן לו.

היו"ר ראובן ריבלין:
       
       חבר הכנסת מרגי, אני קורא אותך לסדר פעם ראשונה. 
       
יעקב מרגי (ש"ס):
       
	גם בפעם השנייה. לא תהיה גזענות - - - 

היו"ר ראובן ריבלין:
       
       חבר הכנסת מרגי, אני קורא אותך לסדר פעם שנייה. 
       
יצחק כהן (ש"ס):
       
       ז'אן-מארי לפיד.

היו"ר ראובן ריבלין:

	חבר הכנסת כהן, יש לי הרבה כבוד אליך, אבל כבר קראתי לך פעם אחת. זה מספיק. 

יוסף לפיד (שינוי):
       
       התנתקות מהתוכנית הכלכלית של נתניהו, כשסחטנות החרדים, מצד אחד, ותביעות ההסתדרות של עמיר פרץ, מצד שני, ימרטו את נוצותיה. הקואליציה החדשה עולה כבר עכשיו למשלם המסים המסכן למעלה ממיליארד שקל, ויד הסחטנים עוד נטויה. 

יצחק כהן (ש"ס):
       
       היידר.

היו"ר ראובן ריבלין:
       
       חבר הכנסת כהן. או, אני מאוד מודה לאדוני.

יוסף לפיד (שינוי):
       
       זוהי ממשלת התנתקות - - -

חמי דורון (שינוי):
       
- - - 

היו"ר ראובן ריבלין:
       
       אל תדאגו, הוא לא יחזור. הוא לא יחזור בשלב זה. 

אילן שלגי (שינוי):

- - - 

היו"ר ראובן ריבלין:
       
       חבר הכנסת שלגי, אתה רוצה לנהל את הזכויות של יושב-ראש האופוזיציה? אני אאפשר לך. 

יוסי שריד (יחד):
       
       אדוני היושב-ראש - - - 

היו"ר ראובן ריבלין:
       
       בידכם הברירה.
       
יוסף לפיד (שינוי):
       
       זוהי ממשלת התנתקות מהסיכוי ליצור כאן חברה טובה יותר, כדי שצעיר חילוני לא יהיה חייב לשרת בצה"ל שלוש שנים, בעוד שבחור ישיבה משתמט מהשירות בצה"ל - -


ישראל אייכלר (יהדות התורה):
       
       תפסיק להסית, היידר.

היו"ר ראובן ריבלין:
       
       חבר הכנסת אייכלר, אני קורא אותך לסדר פעם שנייה.

חמי דורון (שינוי):
       
       מה - - - עושה בכנסת?

היו"ר ראובן ריבלין:
       
       חבר הכנסת דורון, אני קורא אותך לסדר. 

חמי דורון (שינוי):
       
       - - - 

היו"ר ראובן ריבלין:
       
       חבר הכנסת דורון, אני קורא אותך לסדר פעם ראשונה.
       
חמי דורון (שינוי):
       
       נו, אז מה?

היו"ר ראובן ריבלין:
       
       אז אני קורא אותך לסדר פעם שלישית. להוציא את חבר הכנסת דורון. 

חמי דורון (שינוי):
       
       במקום קריאה שנייה - - - 

היו"ר ראובן ריבלין:
       
       להוציא אותו מייד.

חמי דורון (שינוי):
       
       - - - בושה וחרפה.

היו"ר ראובן ריבלין:
       
       מייד להוציא אותו. אני מבקש להגיש תלונה נגד חבר הכנסת חמי דורון ולשקול את האפשרות - אם הוא יכול להיות סגן יושב-ראש הכנסת.

(חבר הכנסת חמי דורון יוצא מאולם המליאה.)

יוסף לפיד (שינוי):
       
       - - חברה צודקת יותר, כדי שסטודנט לא יצטרך לשלם שכר לימוד בעוד שלבחור ישיבה משלמים כדי שילמד - -
       
נסים זאב (ש"ס):
       
       ויתרתי - - - 

היו"ר ראובן ריבלין:
       
       חבר הכנסת נסים זאב. 
       
יוסף לפיד (שינוי):
       
       - - חברה שבה אדם עובד לא ישלם מסים כדי לפרנס צבא של בטלנים מטעמי דת.

יצחק כהן (ש"ס):
       
	ז'אן מארי לה-פן.

היו"ר ראובן ריבלין:
       
       חבר הכנסת יצחק כהן, אני קורא אותך לסדר פעם שנייה. 
       
יוסף לפיד (שינוי):
       
       הרצל החילוני, הציוני, המביט עלינו מהקיר - מתבייש.

דוד אזולאי (ש"ס):
       
       הוא רואה את הגזענות שלך.

היו"ר ראובן ריבלין:
       
       חבר הכנסת אזולאי. 

יוסף לפיד (שינוי):
       
       אם תרצו, אין זו אגדה, הוא כתב. אכן לא אגדה אלא סיוט. כל סקר מוכיח, אדוני ראש הממשלה, שהרוב המכריע של הציבור רוצה בממשלת אחדות חילונית: הליכוד מימין, העבודה משמאל ושינוי במרכז.

נסים דהן (ש"ס):
       
       תשאל את שמעון פרס - - - 

יוסף לפיד (שינוי):
       
       זאת הממשלה שהמדינה הזאת צריכה עכשיו. 

היו"ר ראובן ריבלין:
       
       חבר הכנסת דהן. 

יוסף לפיד (שינוי):
       
       אני אצטער מאוד עם דווקא יחד-מרצ תעזור לך למנוע הקמתה של הממשלה הזאת, כי זו הממשלה שצריכה לדאוג לכלכלה נכונה, להתנתקות, לניהול תקין של המדינה, להפרדת הדת מהמדינה ולשלטון שפוי במדינה נורמלית.

רן כהן (יחד):
       
       איזו ממשלה אתה עשית שם? מה עשית בתוך הממשלה?

היו"ר ראובן ריבלין:
       
       חבר הכנסת רן כהן.

רן כהן (יחד):
       
       הוא מדבר עלי.

היו"ר ראובן ריבלין:
       
       רבותי, אני מציע לכולכם לעיין בסעיף 11 לחוק הממשלה - - - 

רן כהן (יחד):

	זה נאום של יושב-ראש האופוזיציה - - - 

היו"ר ראובן ריבלין:
       
       חבר הכנסת רן כהן, אני מבקש.
       
חיים אורון (יחד):
       
       הוא לא מבין את תפקידו, אדוני היושב-ראש, צריך להסביר לו. הוא ראש האופוזיציה, לא ראש שינוי.

היו"ר ראובן ריבלין:
       
       חברי הכנסת ממרצ, אתם מבינים את תפקידכם.

יוסי שריד (יחד):
       
       - - - 

היו"ר ראובן ריבלין:
       
       חבר הכנסת שריד, אדוני לא מתכוון שהוא מאיים עלי. אתם רוצים, תצרפו חתימה למי שאתם רוצים. נא להירגע. 

אחמד טיבי (חד"ש-תע"ל):

- - - 

זהבה גלאון (יחד):

	- - - 

היו"ר ראובן ריבלין:
       
       חברת הכנסת זהבה גלאון, אני קורא אותך לסדר. 
       
נסים דהן (ש"ס):
       
       - - - 

היו"ר ראובן ריבלין:
       
       חבר הכנסת דהן, אני קורא אותך לסדר פעם ראשונה. חבר הכנסת שריד, נא לשבת. 

דוד אזולאי (ש"ס):

- - - 

היו"ר ראובן ריבלין:
       
       חבר הכנסת אזולאי. רבותי חברי הכנסת - - - 

אבשלום וילן (יחד):
       
       - - - 

היו"ר ראובן ריבלין:
       
       חבר הכנסת וילן, אדוני הוא מהאופוזיציה, שיעיין בסעיפי החוק ולא יבוא אלי בטענות. 

דוד אזולאי (ש"ס):

	- - - 

היו"ר ראובן ריבלין:
       
       חבר הכנסת אזולאי, פעם אחרונה. 

אבשלום וילן (יחד):
       
 - - - 

היו"ר ראובן ריבלין:
       
       חבר הכנסת וילן, אני קורא אותך לסדר פעם ראשונה. 

יוסי שריד (יחד):
       
       - - - 

היו"ר ראובן ריבלין:

       חבר הכנסת שריד, לא תצליח להוציא ממני קריאה לסדר.

יוסי שריד (יחד):
       
 - - - 

היו"ר ראובן ריבלין:
       
       לא, בלתי אפשרי. 
       
יצחק כהן (ש"ס):
       
 - - - 

היו"ר ראובן ריבלין:
       
       חבר הכנסת יצחק כהן, פעם שלישית. להוציא את יצחק כהן מייד. בלי שום דבר. החוצפה להרים טלפון ולומר, אני יוצא בגלל טלפון. איך אתם יכולים לבייש את הכנסת ככה? 
       
       רבותי חברי הכנסת מסיעת יחד. רבותי חברי הכנסת מסיעת יחד, גברתי יושבת-ראש הסיעה, נא לשבת. אני מבקש לשמור על השקט.
       (חבר הכנסת יצחק כהן יוצא מאולם המליאה.)

יוסף לפיד (שינוי):
       
       אתם ויתרתם, אפילו לא ניסיתם להגשים את רצון הבוחר. אנחנו, בשינוי, הקמנו ממשלת צללים כדי לעקוב אחרי מעשיכם ולבקר את מחדליכם עד היום שבו אנחנו נרכיב את הממשלה. יום יבוא, והיום הזה איננו רחוק כל כך, שהאזרח החילוני, הליברלי, הנאור, העובד, הלומד, המשרת בצה"ל, ישלם לכם כגמולכם.
       
       הממשלה הנוכחית לא תאריך ימים - - - 
       
דוד אזולאי (ש"ס):
       
       אדוני היושב-ראש, אתה חייב לעצור את זה. הוא יושב-ראש אופוזיציה, הוא לא מייצג אותנו.
       
היו"ר ראובן ריבלין:
       
       חבר הכנסת אזולאי. חבר הכנסת דהן. חבר הכנסת דהן, אני קורא אותך לסדר כבר פעם שנייה, לא אוציא את קולי. חבר הכנסת אזולאי, אתה נציג אזור חשוב, קשה לי להוציא אותך מכאן, אבל אני אוציא אותך. בבקשה, אדוני, נא לסיים.
       
יוסף לפיד (שינוי):
       
       אנחנו, מר שרון, אומרים לך: היום אתה מחמיץ הזדמנות היסטורית להקים את הממשלה הנכונה, בשעה הנכונה, כדי לבצע תוכנית נכונה. חבל, חבל על מה שעשית, חבל על מה שאתה מעולל לעם, חבל שבהחלט ולחלוטין אתה מתעלם מרצון הבוחר. תודה רבה.
       
היו"ר ראובן ריבלין:
       
       תודה רבה לחבר הכנסת טומי לפיד, יושב-ראש האופוזיציה. רבותי חברי הכנסת, על כל סיעות האופוזיציה – אני לא פונה לקואליציה כרגע – ספר החוקים של מדינת ישראל הרי הוא מונח לפניכם, ויש חזקה משפטית וגם אזרחית, שכל נבחר ציבור יודע אותה. נא לא לבוא ולהדריך. יכולה להיות ישיבה של האופוזיציה, אבל - - - 
       
חיים אורון (יחד):
       
       אדוני היושב-ראש, ייקח את יושב-ראש האופוזיציה לשעת מחנך ויסביר לו מה תפקידו כאשר הוא מייצג קשת רחבה של דעות.
       
היו"ר ראובן ריבלין:
       
       חבר הכנסת אורון, שמעתי לעצתך. בעוונותי הרבים אינני מחנך.
       
זהבה גלאון (יחד):
       
       צריך להבהיר את הדברים ליושב-ראש האופוזיציה.
       
היו"ר ראובן ריבלין:
       
       אני לא צריך להבהיר ליושב-ראש האופוזיציה דבר. זה תפקידה של האופוזיציה.
       
זהבה גלאון (יחד):
       
       אנחנו נחליף אותו, נעיף אותו.
       
היו"ר ראובן ריבלין:
       
       הוא יודע את זה טוב מאוד. אני לא מורה נבוכים ולא מורה חוקים. חבר הכנסת אייכלר ניסה למנוע, הוא לא יכול היה, כי הוא חבר בקואליציה. 
       
       נא להחזיר את אלה שהוצאו מהאולם. 
       
קריאה:
       
       את הסירובניקים.
       
היו"ר ראובן ריבלין:
       
       לא, אין פה סירובניקים, אין פה מורדים, אין פה כלום. פה יש אנשים שאני מוציא מהאולם. רבותי חברי הכנסת, לא צריך לתת להם כל מיני ציונים.
       
חיים אורון (יחד):
       
       איך קוראים להם? 
       
היו"ר ראובן ריבלין:
       
       מפריעים, כדי לא לשנות את העיצורים בתוך המלה. 
       
       
הצעות סיעות מפד"ל והאיחוד הלאומי – ישראל ביתנו וש"ס 
להביע אי-אמון בממשלה בשל:
א. סירובה לפנות להכרעת העם בעניין ההתנתקות; 
ב. מדיניותה החברתית המעמיקה את הפערים בחברה , 
כפי שהדבר  מצטייר בדוחות "מרכז אדוה"
       
היו"ר ראובן ריבלין:
       
       רבותי חברי הכנסת, הצעות אי-אמון בממשלה, הבאות מייד לאחר הודעת הממשלה. אני מזמין את סיעות המפד"ל והאיחוד הלאומי, להביע אי-אמון בממשלה על סירובה לפנות להכרעת העם בעניין ההתנתקות. חבר הכנסת אפי איתם מוזמן לדוכן. עשר דקות – בבקשה, אדוני.
       
אפי איתם (מפד"ל):
       
       אדוני ראש הממשלה, יושב-ראש הכנסת, חברי חברי הכנסת - - -
       
היו"ר ראובן ריבלין:
       
       רבותי חברי הכנסת, כל מי שלא רוצה לשמוע ייתי ויצא. אני מבקש לא לקיים דיונים בתוך המליאה.
       
אפי איתם (מפד"ל):
       
       אני מוכרח לומר לך, אדוני ראש הממשלה, ואתה אינך מכבד אותנו בנוכחותך, אבל הדברים ודאי יגיעו לאוזניך, הרבה שנים שירתתי את המדינה הזאת בשדות הקרב שלה, ברגעים קשים ומתוחים, ומעולם לא שמעתי מגורמי השלטון במדינת ישראל דיבורי השתלחות והסתה חמורים כמו אלו שנשמעו מפי מקורביך ושותפיך לקואליציה השבוע. "לשבור להם את העצמות" לחשו מקורביך, וכותרות העיתונים זעקו. למי בדיוק אתה מתכוון לשבור את העצמות, אדוני ראש הממשלה? לילדים רכים? לנשים הרות? למפגינים אזרחים? 
       
       האם אתה זוכר, אדוני ראש הממשלה, מאין ומתי נטבע הביטוי הזה כמכוות אש בתודעתנו הלאומית? כשרמטכ"ל עומד נוכח מתקפת פתע בוגדנית, ביום כיפור, מתקפת פתע של אויבי המדינה, שקמו עליה להשמידה. האם תושבי גוש-קטיף, יהודה ושומרון הם אכן אויבי המדינה, הקמים עליה לכלותה, שצריך לשבור להם את העצמות? ומי ישבור את העצמות, אדוני ראש הממשלה? חיילי גדוד 890, שמשרתים בו כקצינים וכחיילים הבנים והאחים של כולנו, של המתיישבים בגוש-קטיף, של תושבי יש"ע, יניפו קת ואולי קנה וישברו את העצמות? 
       
       אחר כך, אני קורא היום, יש ממלא-מקום ראש ממשלה, יש שר כזה, ועכשיו בא לנו "אהוד המקצץ":  "לקצץ להם את הידיים", הוא אומר, הרוטוויילר של ראש הממשלה. אני רוצה לומר לך, אהוד אולמרט יקירי, לחלק מן הילדים האלה כבר אין ידיים לקצץ, לחלק מן הילדים האלה כבר אין רגליים לקצץ.
       
זבולון אורלב (מפד"ל):
       
       אין פה ממשלה.
       
אפי איתם (מפד"ל):
       
       אין אף נציג של הממשלה.
       
היו"ר ראובן ריבלין:
       
       אדוני המזכיר, להודיע לממשלה שאני מפסיק מייד את הדיונים אם לא יהיה נציג הממשלה כאן ליד השולחן.
       
אפי איתם (מפד"ל):
       
       זה לא מספיק חשוב. לקצץ ידיים, לשבור עצמות - - - 
       
היו"ר ראובן ריבלין:
       
       בתוך שלוש דקות אני מפסיק את הדיונים. סגן שר הביטחון, האם אתה משיב? כי מבחינתי אדוני הוא בהחלט נציג מכובד של הממשלה.
       
זבולון אורלב (מפד"ל):
       
       הוא לא משיב.
       
היו"ר ראובן ריבלין:
       
       השר שטרית צריך להיות פה או שר אחר.
       
זבולון אורלב (מפד"ל):
       
       אני מבקש גם לתת לדובר עוד זמן.
       
היו"ר ראובן ריבלין:
       
       עצתך התקבלה. אני מייד עוצר את השעון, מוסיף לו שתי דקות. נא לראות בשעון למעלה, הוא יכול לדבר עד שיגיע, ומאז יתחילו שמונה דקות. בבקשה, אדוני.
       
אפי איתם (מפד"ל):
       
       וזה בכלל לא אכפת לך, וזה בכלל אפילו לא חשוב לך שתשב פה ותשמע, כי אתה, אדוני ראש הממשלה, הסרבן העיקרי, אולי הסרבן היחיד במדינה הזאת. אתה מסרב לשמוע את הקולות, אתה מסרב לראות את המראות, ואתה מסרב לעשות את הדבר הפשוט, הבסיסי, המתחייב מאחריותך לאחדותה של המדינה, לאחדותו של הצבא, ולאחדותה של החברה הישראלית. 
       
       טרמינולוגיה כזאת - לשבור עצמות, לקצץ ידיים. ועוד הגדלת לעשות. מפיך אני מצטט: "המתנחלים מסכנים את עצם קיומה של המדינה".
       
       אני רוצה לומר לך, אריאל שרון, שאני זוכר את עצמי לפני הרבה שנים מוביל קבוצה של מתנחלים לחווארה, בלילה חשוך, בצירים שעוקפים את מחסומי צה"ל. נכון, אריאל שרון, לא הלכת אתנו באותו לילה, כפי שלאורך כל הקריירה הצבאית שלך נהגת לעמוד על קו הגבול ולקבל בחמימות את החוזרים מפעולות התגמול, אבל המכונית שלך, המחוממת, חיכתה למעלה בחווארה, ויצאת וטפחת לי על השכם, ובאותו רגע הרגשתי שאני מקבל ממך צל"ש. לא חשבת אז שצריך לשבור לנו את העצמות, לא חשבת אז שצריך לקצץ לנו את הרגליים, לא חשבת אז שאנחנו סיכון לשלטון החוק. היום אני יודע שהיינו בסך הכול עוד כלי תמים בדרך הדורסנית שלך, שמכירה רק את אריק שרון. 
       
       אליך, לצערי, חוברים שותפיך החדשים לממשלה. נדהמתי כל כך לקרוא מאמר שכתב אפרים סנה, רופא במקצועו, נאמן על שבועת היפוקרטס, והוא כותב שם: לא נורא אם תהיה איזו מלחמונת קטנה ויישפך קצת דם. זה ימנע מאתנו שפך דם גדול יותר. את זה אומרים שותפיך הקרובים החדשים לממשלה – לא נורא אם יישפך קצת דם. גם מלחמת האזרחים האמריקנית עיצבה את הדמוקרטיה האמריקנית. 
       
       אני שומע ברדיו שעוד כוכב חדש זוהר בשמי הפוליטיקה, עם לסתות חשוקות ומזוותות – האלוף עמי איילון. הוא מסביר שאולי צריך יותר מ"אלטלנה" אחת כדי לגבש עם. 
       
       הרטוריקה הנוראה הזאת, שהיא קריאה פשוטה לרצח אזרחים, לשפיכות דמים, עוד היתה יכולה להיות אצלי חשד עמום, אבל מי הטיפש – שלא לומר המנוול והמופקר – ששולח את גדוד 890 – ואתה מכיר את הגדוד הזה, אריאל שרון – להיות הראשון, כן,  הכוח הראשון, המשטרתי, שהולך לפנות שני קרוונים, ועוד יש שם צנחן צעיר חמוש שברגע מסוים מבין שהוא צריך לירות באוויר, טוב שזה לא היה באוויר של הריאות. 
       
       אנחנו יודעים בדיוק שפרובוקציית יצהר היתה פרובוקציה שלך. אתה רוצה "אלטלנה" שנייה; אתה רוצה לירות בתותח הקדוש, ולא ניתן לך. אתה יכול לשבור לנו את העצמות, אתה יכול לקצץ את הידיים והרגליים של הילדים שלנו, אתה יכול לנצל את ההתנדבות התמימה של צנחנים צעירים כדי לומר שזה הכלי היחיד והראשון של המדינה – לסלק שני קרוונים מאיזו גבעה – ולהביא אותם לסיטואציה שהם צריכים לירות באזרחים תמימים. אנחנו לא נשיב אש. האם שמעת, אריאל שרון, אדם אחד בהנהגת הציבור הדתי-לאומי, אם בכנסת, אם בעולם התורה, אם בתקשורת, שלא עומד ומרסן ואינו נותן להסית, אינו מוכן שידברו על סירוב פקודה, אינו מוכן שיפגעו בחיילים? אין חבר כנסת אחד, אין רב אחד שקורא לעשות דברים כאלה. ואלה דברי מקורביך ושותפיך לממשלת הקיצוץ, העקירה והירי. לא תזכה ל"אלטלנה" מאתנו. לא תזכה למלחמת אזרחים, כי אנחנו, האזרחים שאתה רוצה להילחם בהם, לא נילחם – לא באחינו החיילים - - - 

היו"ר ראובן ריבלין:
       
       ב"אלטלנה" נמנעה מלחמת אחים בגלל ציוויו של מנחם בגין לאנשיו: רק לא מלחמת אחים, יהיה אשר יהיה. 
       
אפי איתם (מפד"ל):
       
       נכון. תודה ליושב-ראש, אולי ילמד פרק עלום זה בהיסטוריה את הטוען להנהגת מפלגת העבודה, עמי איילון, שמתגעגע עוד ל"אלטלנה" אחת, שאולי תגבש אותנו.
       
       אתה סרבן דמוקרטיה; אתה מסרב למהלך הפשוט של משאל עם או של בחירות. אין מדינה שעברה החלטה מהסוג הזה ללא בחירות קונקרטיות או משאל עם מדויק על השאלה הנדונה. ומה אתה עושה? משחית את המערכת הפוליטית כולה, הופך את כולם למריונטות מבולבלות. תסתכל על ראש האופוזיציה החדש, איך הוא כמעט מזיל דמעה על כך שהשארת אותו בשולי הדרך. תסתכל  על שותפיך מ"אגודה", שאומרים לך: אנחנו לא נהיה אתך בהתנתקות. ככה הולכים למהלך כזה? עם אופוזיציה שהיא קואליציה ועם קואליציה שהיא אופוזיציה, ומחליפים את המפלגות ואת ההרכבים כאילו היו גרביים? ואם זה לא מצליח מפטרים את השרים, מרמים במשאל המתפקדים, מבטיחים לציית ולכבד ומצפצפים?
       
       אתה יכול להמשיך לעבור את כל הרמזורים באדום, אולי תוכל לדרוס כמה ילדים בדרך, אולי כמה בתים, אולי כמה נשים הרות, אבל אנחנו נעצור אותך. להשחתה הזאת, לאטימות הזאת, לא ניכנע. 
       
       אני אומר לך כתת-אלוף במילואים בצבא: אריאל שרון, תוציא את הצבא מהעניין הזה. תוציא את הצבא מהעניין הזה. הפיטורים וההדחות של קצינים שהבהירו בכתב שהם מתנגדים לסרבנות ויצייתו לכל פקודה חוקית - מה הם אמרו? שזו אינה משימתו של צבא לגרש אזרחים מהבית. הרי הם אמרו אמת פשוטה. על מה הדחת אותם? עכשיו יתחיל ציד מכשפות ותגרש כל קצין שחושב אחרת, שרוצה לומר משהו? זה לא יחזק את הצבא, זה יחליש אותו. זה לא יהפוך את הצבא למוסרי יותר, זה יבלבל אותו ויפלג אותו, והאחריות היא עליך.
       
       כמעט בא לי לומר שאתה מזכיר את האמירה של הגרועים שבעריצים, בגלותנו הארוכה, שאמרו: הכו ביהודים והצילו את הממלכה. סוף-סוף יש לך תוכנית, סוף-סוף יש לך חזון, סוף-סוף יש לך  אויבים – המתיישבים האמיצים של יהודה, שומרון וחבל-עזה.
       
       אני רוצה לסיום לומר לך דבר אחד: כאשר גלגלו אותך ועדות החקירה והחברים שלך מכל מדרגות מעלת כהונתך כשר הביטחון, ובילית פה שנים כמצורע וכמנודה של המערכת הפוליטית ושל המערכת המשפטית, כאשר הארץ מלאה כתובות נאצה עליך, כשלא ישבו בחברתך במזנון, אנחנו היינו האנשים הפשוטים, התמימים, שהאמינו לך, שהאמינו בך.   
     
       בקריאה שלך - לכו אל הגבעות - היינו אנחנו נושאיך; חבריך היחידים ותומכיך. הציניות, האכזריות והאטימות שבה אתה משיב לנו תחזור אליך ואתה תיזכר על שמו של הדף האחרון בספר החיים הפוליטיים שלך, כאיש ש"חירב" את צה"ל, כאיש שעלול חס וחלילה להחריב את מדינת ישראל. יש לך זכויות רבות, אבל אין לך הזכות לעמוד ולומר: אחרי המבול; לבוא ולשרוף רק משום שפעם היית שותף לבנייה.
       
       לא נשיב לך ברוע תחת רוע, לא באלימות תחת אלימות ולא בהתלהמות תחת התלהמות. אבל נאמר לך ברור: אם לא תקשיב לקריאה להחזיר את ההחלטה הזאת אל העם הבריא והחזק הזה, נשלח אותך הביתה - - 
        
היו"ר ראובן ריבלין:
       
       אתה מתחיל פרק חדש כל רגע, חבר הכנסת איתם. אדוני - 16 דקות על הדוכן.
       
אפי איתם (מפד"ל):
       
       - - ותהיה זו שליחה כואבת ומביישת, שתמחק את הישגי בחרותך. 
       
       אני ממליץ כמובן לקבל את הצעת האי-אמון ולהצביע אי-אמון בממשלה.
       
היו"ר ראובן ריבלין:
       
       דרך אגב, אם ישמעו לך, לא יצטרכו את השלב הבא בתוכנית הערב. 
       
       חברי הכנסת, אני מזמין את יושב-ראש סיעת ש"ס - לא, את חבר הכנסת והשר לשעבר שלמה בניזרי, על מנת להציג - נמצאים פה גם יושב-ראש התנועה וגם יושב-ראש הסיעה. אוי לי ואבוי לי מה אני עושה לעצמי. חבר הכנסת בניזרי, זכויותיו הן זכויות ששמורות לו כמובן. הצעת סיעת ש"ס להביע אי-אמון בממשלה בשל מדיניותה החברתית המעמיקה את הפערים בחברה, כפי שהדבר מצטייר בדוחות "מרכז אדוה". בבקשה. דרך אגב, בתום כל הדיונים היום יתקיים הדיון על הצעות לסדר-היום שהיו לפני שבוע בנושא "מרכז אדוה". בבקשה.
       
שלמה בניזרי (ש"ס):
       
       אדוני היושב-ראש, רבותי חברי הכנסת, אדוני שר האוצר, אני מתכונן לשאת נאום אופוזיציוני, כיאה לאיש אופוזיציה, ולא כפי שנהג פה יושב-ראש האופוזיציה הנבחר, שיש לו תואר חדש על החדש שלו. הוא יושב-ראש האופוזיציה של האופוזיציה.

אפי איתם (מפד"ל):
       
       פוזיציה לא אופוזיציה.
       
שלמה בניזרי (ש"ס):
       
       כלומר, מי ששמע אותו באותן דקות ארוכות שהוא דיבר, אז למעשה הוא התפלמס אך ורק עם האופוזיציה. רק לסיום הוא זרק הערה לראש הממשלה, להצדיק את מעמדו כיושב-ראש אופוזיציה. צריך לבדוק פה משהו בנושא החקיקה, אם אדם כזה ראוי בכלל להיות יושב-ראש האופוזיציה, כאשר הוא לא מייצג פה את רוב האנשים. ומי היו המושמצים ביותר? אנשי יחד, מרצ - אני לא יודע איך אתם נקראים. אתם נתתם לו חרב להכות אתכם כל שבוע. תעשו חשבון נפש למי? כלומר, כיוון שאנחנו ש"ס, לתת לאחד כזה שייצג אותנו באופוזיציה - - -
       
רן כהן (יחד):
       
- - -
       
היו"ר ראובן ריבלין:
       
       זה בידי חברי הכנסת בכל רגע. כתוב בכל עת. 
       
שלמה בניזרי (ש"ס):
       
       - - - כאשר מי ששמע את נאומו, לא רק שהוא הצליף באופוזיציה, אלא הוא הראה כמה הוא תומך במדיניות הקואליציה. כלומר, הוא תומך במדיניות החברתית, הכלכלית, המדינית. כלומר, מה חסר לו? רק לחזור. הוא משתוקק לחזור לכס הנכסף כל כך, לכס הטמא-הקדוש מבחינתו. זו כל כוונתו. יש לו כוונה לבוא ולייצג פה את האופוזיציה? אותם אנשים, החלשים בחברה? אותם אנשים שזועקים כנגד התוכניות של הממשלה? שום דבר. 
       
       לכן, אנחנו נדבר בשם האופוזיציה, כפי שהצגנו בנושא שלנו בהצעת האי-אמון בממשלה, בדוח של "מרכז אדוה", שאומר בפירוש: מי שנהנה מהצמיחה בישראל ב-2004, זה רק העשירון העליון. כלומר, כל הזמן מדברים אתנו במדינה, שבשנה האחרונה יש צמיחה, המשק יצא ממיתון, האבטלה ברוך השם מוגרה והיא ממש בנסיגה. כל המלים הללו שאנחנו שומעים, רבותי, נראה שיש פה אוזניים סלקטיביות בממשלה הזאת. או שהם קוראים את הנתונים אחרת, או שאנחנו, חברי הכנסת, הפרופסורים, הדוקטורים, המומחים בעלי שם עולמי עורכים מחקרים וכולם מבינים אחרת ממה שראש הממשלה ושר האוצר וממשלתו אינם מבינים. 
       
       לכן, אין פלא, אדוני היושב-ראש זוכר שבשבוע שעבר, כאשר הגשנו את הצעת האי-אמון, לא היתה פה נציגות של הממשלה, מכיוון שהם לא רצו לדבר. אז אני אמרתי פה, באותה התפלמסות שהיתה - עד היום הממשלה היתה מבחינתי בגדר אוזניים להם ולא ישמעו. עכשיו, אחרי שיש  הדוחות - עיניים להם ולא יראו. כשהם לא רצו להגיב בשבוע שעבר - פה להם ולא ידברו. למה? כי הם רואים שהאמת טופחת על פרצופם. 
       
       הנה, הדוח אומר בפירוש שהצמיחה שהתחוללה ב-2004 וזו שהאוצר חוזה ל-2005 מיטיבה רק עם העשירון העליון, ומצבם של שאר אזרחי המדינה לא משתפר ואף מידרדר. מלים כדרבונות של הדוח, ואני מצטט מלה מלה. הגידול בחלקו של העשירון העליון בהכנסות הלאומיות נובע בין השאר משכר המנהלים הגבוה. דוגמה של חברה הנשכרת בבורסה, שכר מנכ"לה - מיליון ו-450,000. מנהלים בחברות גדולות בבורסה, שכרם הגיע ל-3 מיליונים פלוס, ועוד כהנה וכהנה. כלומר, הצמיחה הזאת היא בקבוצות קטנות. לעומת זאת, מיליון וחצי אנשים מתחת לקו העוני, ומתוכם 600,000 ילדים מתחת לקו העוני, כאשר בשבוע שעבר פורסמה עוד כתבה בעיתון "הארץ" ושם נאמר - בכיר מבנק ישראל אומר: שיעור העניים במדינת ישראל גבוה בכ-30% מנתוני הביטוח הלאומי. כלומר, אם נוסיף על המיליון וחצי עוד 30%, נגיע כבר קרוב ל-2 מיליונים לפי שיטת החישוב האמריקנית. זה בסטנדרטים אמריקניים. 
       
       תארו לכם איפה אנחנו נמצאים, בקטסטרופה. מ-6 מיליונים, שליש מאזרחי המדינה הם עניים שנמצאים מתחת לקו העוני. והממשלה הזאת, במקום שתקום ותודה בפשעה ובאשמתה, בסדר העדיפויות שהיא נותנת לעשירון הגבוה, היא כל הזמן מטיחה בעניים הבטלנים והפרזיטים, אלה שלא רוצים לעבוד - אנחנו נרדוף אותם.
       
       רבותי, רק לפני שבוע, בנימוק של הצעת האי-אמון שדיברתי פה, הוכחתי לכולם שחור על גבי לבן שהאבטלה במדינת ישראל לא ירדה. היא איננה בנסיגה, והוכחתי זאת מהנתונים. כאשר אני עזבתי את משרד העבודה, הנתונים של הלמ"ס מבחינת המובטלים במדינת ישראל היו 262,000 מובטלים, ודורשי עבודה – 193,000. היום, אנחנו ב-2005, מ-262,000 המספר עלה ל-280,000 לפי הלמ"ס; דורשי עבודה - מ-193,000 ל-234,000. אז איפה אדוני, השר שטרית, שאמור להשיב לי, וכרגיל, הוא אדם שבאמת מתמצא במספרים ומתייחס לדברים שנאמרים. סליחה, אדוני השר, אבל אני רוצה התייחסות לדברים. אתם מדברים על ירידה באבטלה.
       
       עלה לפה השר אולמרט וגיבב כל מיני מספרים חסרי שחר, לצערי הרב, ולא נתן שום תשובה הולמת על השקר הגדול, שהאבטלה ירדה מ-10.8% ל-10.1%. אין דברים כאלה. המספרים שאני מביא לכם, לקחתי אותם ממשרד העבודה. התייעצתי עם פרופסורים, כדי לשאול אותם אם באמת יש ירידה. 
       
       נוסף על כך, הרי מדינת ישראל השקיעה השקעה גדולה בפתרון וביצירת מקומות עבודה, מאות מיליונים בשנים האחרונות, נכון? אתם המשכתם את המדיניות שאני התחלתי, הוצאת עובדים זרים, 100,000 עובדים זרים בשנה, בשנתיים האחרונות.
       
רן כהן (יחד):
       
       120,000.
       
שלמה בניזרי (ש"ס):
       
       יצרתם מקומות עבודה, ובכל זאת, גם אם יש ירידה מצומצמת בחודשים האחרונים, שטויות, זה לא מבטא שום דבר באשר למיגור האבטלה. 
       
       בוא נבדוק עוד נקודה אחת: בשנה האחרונה יצרתם מקומות עבודה. אבל אילו מקומות עבודה? במשרות חלקיות. המשרות החלקיות הללו, זה לא משרה מלאה שיצרתם והוצאתם את האנשים ממעגל המובטלים. לאן אותם אנשים הלכו? הם הלכו למעגל מקבלי הבטחת הכנסה. אז תראה לי איך מיגרת את האבטלה. 
       
       אני אשמח מאוד אם תתמודד עם הנתונים הללו, שכן אולמרט בשבוע שעבר ולפני שבועיים שיחק פה בכל מיני גיבובי מלים. אדוני השר, אני רוצה התייחסות לדברים הללו.
       
       לכן, לאור הנתונים הקשים הללו של המשק שלנו, העניים צומחים כלפי מטה והעשירים כלפי מעלה. ואתם מתפארים פה באיזו מדיניות של קסמים? על מה אתם מדברים בכלל?

       ועוד, נוסף על כל הדברים האלה, הממשלה, במקום לצמצם את ההוצאות שלה, הולכת עכשיו ומגדילה את הממשלה. כמה שרים היו בחודשים האחרונים? ברוך השם, מישהו הרגיש שקרה למדינה משהו? שלא היו לנו מספיק שרים? 
       
       הולכים עכשיו, בהסכמים הקואליציוניים, ומגדילים את ההוצאות במיליארד ש"ח. אתה יודע מה? עם רוב הסעיפים אני מסכים. מה שמפלגת העבודה השיגה, אני שמח ומברך אותם על כך. בדאגה לחלשים אני לא צר עין, ולא אגיד – לא, לא השיגו כלום. השיגו, בסדר? מה שיהדות התורה ברוך השם השיגה – השיגה ברכה – זה כאין וכאפס לעומת מה שהם היו צריכים להשיג, כדברי השר שטרית לפני שבועיים ולפני שבוע, שהחרדים קוצצו במשרדים ובישיבות פי כמה וכמה מאחרים, ואתה אומר את זה בהצדקה. אז על זה אין לי טענה. 
       
       מה טענתי? שאתם הולכים להגדיל את הממשלה הזאת בכמה שרים – יש לנו שם שרים בלי תיק, יש לנו שמונה סגני שרים, ואמרתי כבר פעם, גם אני הייתי סגן שר בתחילת דרכי, והגדרתי מה זה סגן שר. זה נהג עם רשיון בלי "וולבו". כך אמרתי אז, וזו בדיוק המציאות. לרצות אנשים, לרצות פה מפלגות. כולנו יודעים שמדובר פה בעשרות מיליונים. קמה הלשכה של שמעון פרס כדי להיקרא לשכת המשנה, יצירת משרה פיקטיבית חדשה, כשהעלות, לפחות ממה שקראתי בעיתונים, בין 20 ל-30 מיליון ש"ח. כלומר, שימו לב, בין 50 ל-100 מיליון יעלו לנו רק הדברים הפיקטיביים האלה, כדי לרצות את מפלגת העבודה שדואגת לחלשים בנאומיה חוצבי הלהבות והלבבות המרגשים, ובסוף הם נכנסים לתוך קואליציה כדי לתת כמה ג'ובים. 
       
       מה, נהייתם מרכז הליכוד? מה, גם אתם מחפשים ג'ובים? לא עליך טענתי בייגה, כי אתה לא נבחרת, וחבל שלא, כי אתה היית שר אוצר טוב, ובמקרה הזה דווקא הייתי שמח אם אתה היית נמצא באחד התפקידים המרכזיים. על מי נסמוך עכשיו? שומעים אותנו האזרחים עכשיו? על מה יסמכו, על הימין? 
       
       בדיוק היום קראנו בתהילים במזמור של כ"ט בחודש: אשר פיהם דיבר שווא וימינם ימין שקר. אתם בכלל ימנים אתם? הקואליציה הזאת היא אופוזיציה. קואליציה של הימין? ימינם ימין שקר. הלכתם עם הבטחות לבוחרים – לא פינוי ארץ-ישראל, לא שטחים ולא כלום. אני אומנם לא חסיד ארץ-ישראל, אבל ודאי שאני נגד תוכנית ההתנתקות הזאת, ועוד בתור חבר ועדת החוץ והביטחון. בשבוע שעבר ישבתי ממוסמר לכיסא – כי לא תמיד מעניין להיות בוועדת החוץ והביטחון. איך הוא קורא לה, ראש הממשלה, לוועדת החוץ והביטחון? מסיבת עיתונאים מורחבת. אז הרבה לא מקבלים. בשבוע שעבר הגיע דיכטר, יושב-ראש השב"כ, ואמר שם דברים כדרבונות. אם נפנה את ציר פילדלפי, נקבל את דרום-לבנון שם. ואם נפנה את השומרון, את כדים, ונהפוך את זה לאזור A, נקבל את עזה בכדים, אולי גם בעפולה. כדי למגר את ה"קסאמים" צריך לשלוט בשטח ה"קסאמים". הוא אמר דברים ברורים, לא צריך להבין הרבה. איך אמרתי בתקשורת? דבריו של דיכטר היו רעידת אדמה בסולם דיכטר. הוא היה צונאמי לכל התוכנית של ראש הממשלה, וגם להתנתקות הזאת, וגם לראש הממשלה עצמו. 
       
       עכשיו אני לא מתפלא, דרך אגב, שלא מאריכים את תקופת התפקיד שלו משום מה. חטאו הגדול, כנראה, שהוא אומר אמת. ומי שאומר אמת בממשלה הזאת, אחת דתו, להיזרק החוצה, לצערנו הרב. 
       
       לכן, אדוני היושב-ראש, לנוכח כל הדברים הללו, שאנחנו רואים בממשלה הזאת, זו ממשלה וירטואלית, זו ממשלה של אשליות. כמאמר השיר, בזמנו – איך קראו לזמר ההוא – אשליות: לגור בדירת פאר, לחשוב שאתה מיליונר, לא לעבוד לעולם, לא לעשות שום דבר, רק הראש בעננים, לטייל שם במרומים. זה מה שאתם מוכרים לציבור. 
       
שר התחבורה מאיר שטרית:
       
       נסים סרוסי. 
       
שלמה בניזרי (ש"ס):
       
       נסים סרוסי, גיבור ילדותנו – בא לי לעבוד על האנשים, ספרו להם סיפורים שהכול סבבה פה. עכשיו יהיה לכם גם שמעון פרס. הוא מזרח תיכון חדש, הוא ישבח כל כך את המדיניות, שיש לנו אומנם מזרח תיכון חדש גם על-פי פרס. רבותי, זו ממשלה של פטה-מורגנה, טעויות אופטיות שמוכרים לציבור, שקרים. מוכרים להם הינתקות, מוכרים להם כלכלה משובחת, מוכרים להם חברה חדשה, אבל בסוף אתם עוד תשימו על המדינה הזאת – FOR SALE, אולי, למכירה, לצערנו הרב. 
       
       לכן, אדוני, לא הממשלה הישנה ולא החדשה – מכיוון שזו אותה גברת בשינוי אדרת – אינכם ראויים לשום אמון, וזה מה שנעשה הערב, נביע אי-אמון.  תודה, אדוני היושב-ראש.
       
היו"ר נסים דהן:
       
       תודה רבה. כבוד שר התחבורה ישיב על הצעות האי-אמון של המפד"ל וש"ס.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעות האי-אמון של סיעת המפד"ל ושל סיעת ש"ס, כל אחת בתורה. 
       
       ראשית – הצעת האי-אמון של סיעת המפד"ל, בטענה שהממשלה אינה עושה משאל עם. אני מוכרח לומר שאני משתומם. כאשר הם מנסים בדרך פרלמנטרית פוליטית ללחוץ כדי לקיים משאל עם, ודעתם לא מתקבלת, הם מגישים הצעת אי-אמון בממשלה מכיוון שהיא לא עושה משאל עם, בהניחם שמשאל עם הוא התשובה על כל הבעיות. 
       
       ואני שואל, ריבונו של עולם, למה לא מביאים בחשבון את המשמעויות של עריכת משאל עם בארץ. אם הכלי הזה באמת יעבוד, הוא כלי מסוכן ביותר בחברה משוסעת מבחינה דמוגרפית, עדתית, דתית. זה כלי שמסוכן להשתמש בו בכל עניין, לא רק בעניין הזה. אבל לגרסת המפד"ל, נניח שלוקחים את הכלי הזה ומחוקקים חוק משאלי עם, ועושים היום משאל עם על ההתנתקות – שלהערכתי רוב הציבור תומך בה – מה יקרה מחר, אם השלטון מתחלף לשלטון השמאל, ועושים משאל עם בציבור על חזרה לגבולות 1967, ויהיה לכך אולי רוב בציבור – גם אז זה בסדר? נעשה משאל עם על גיוס בחורי ישיבות לצבא, יש לדעתכם רוב לזה בציבור, או אין רוב בציבור? אני בטוח שיש רוב בציבור. זה עושה את זה בסדר? אני חושב שלא. לכן, על-פי הכללים של מדע המדינה, אסור ולא צריך להשתמש בכלי הזה בחברות משוסעות. 
       
       במדינות שיש בהן יציבות ארוכת ימים, כשהוויכוחים הם אם להפוך את המטבע ליורו או להישאר עם שטרלינג – מה זה חשוב, יורו או שטרלינג? בסופו של דבר זה לא גורם לשום קרע או לשום דבר אחר בעם. או בשווייץ, אם להחיל את שעון החורף בחמש או בשבע – זה ודאי משאל עם. למה בשווייץ משאל העם נפוץ כל כך? זו המדינה שמשתמשת בכלי הזה הכי הרבה, מכיוון שזו מדינה ש-200 שנה לא ראתה מלחמה. היא יושבת לה לבטח על אדמתה, כמדינה נייטרלית, ואם אני לא טועה 200 שנה – לפי ההיסטוריה – היא לא ראתה מלחמה. אז מה כבר יכול לקרות? לא משנה אילו שאלות שואלים – כל פעם עושים משאל חדש, על כל עניין קטן וגדול, כי זו חברה שחיה על בסיס קונסנזואלי – החלטות בה מתקבלות בהסכמה. 
       
       מישהו פה מעלה על הדעת שעכשיו נתחיל להכריע בארץ בכל עניין במשאל עם? נדלג מעל הכנסת – בשביל מה בעצם צריך את הכנסת? אפשר ללכת למשאל עם על כל עניין. אני בטוח שאם מחר יעשו משאל עם אם אפשר לעשות טרנספר של הערבים מעבר לגבול – אני אומר לכם שהרושם שלי הוא שבאווירה הקיימת בארץ יהיה רוב להחלטה כזאת. אז מה, זה נכון לעשות משאל עם? אני חושב שלא. 
       
שלמה בניזרי (ש"ס):
       
       למה, כי טרנספר זה לא טוב?
       
שר התחבורה מאיר שטרית:
       
       אתה חושב שזה טוב?
       
שלמה בניזרי (ש"ס):
       
       אתה עושה את זה היום. 
       
שר התחבורה מאיר שטרית:
       
       חברים, השימוש בכלי של משאל עם הוא מסוכן ביותר, אפילו לגרסת המציעים, ואני מתפלא על חבר הכנסת איתם, שלא רואה את זה נכוחה. השימוש במשאל עם הוא דבר שאסור לעשותו. אגב, להזכיר נשכחות, כשברק היה ראש הממשלה ודובר על משא-ומתן על הגולן, הליכוד יזם את חוק משאל העם לגבי רמת-הגולן, ואחר כך הממשלה יזמה אותו. גם אז התנגדתי למשאל עם. התנגדתי עקרונית, כי חשבתי שזה כלי מסוכן ביותר, ואני חושב שצדקתי, ואני חוזר על זה גם היום, אדוני היושב-ראש. אסור להשתמש בכלי של משאל עם לצורך הכרעות כאלה בחברה שסועה. זה יהיה פשוט אסון חברתי, מכל בחינה שהיא, ולכן, עם כל הכבוד להצעת האי-אמון של המפד"ל, אני מציע להם שיפסיקו עם החיפוש אחר כל מיני נימוקים וסיבות. עמדתם ברורה, עמדת הממשלה ברורה, ואדוני היושב-ראש, מובן שאני מציע לדחות את הצעת האי-אמון. 
       
       להצעתה של סיעת ש"ס לנוכח הדוח של "מרכז אדוה" – יש נטייה בכנסת, אדוני היושב-ראש, להפוך כל דוח וכל מחקר להצעת אי-אמון או להצעה לסדר-היום. במקרים רבים מדובר בארגונים או במכוני מחקר שיש להם אידיאולוגיה משלהם, והפרשנות שלהם לדברים היא מוטה ומגמתית. אפשר להוסיף, ועוד לא אמרנו – טרם בואנו לדון בנתונים המקצועיים לכאורה – מהם מקורות המימון של הגופים האלה ומי עומד מאחוריהם. 
       
יאיר פרץ (ש"ס):
       
       - - -
       
שר התחבורה מאיר שטרית:
       
       ודאי שיש. אין מדינה בעולם שאין בה פערים. ואגב, חבר הכנסת יאיר פרץ, זה בדיוק מה שאני רוצה לומר. אם תבדוק תראה שהנתונים של "מרכז אדוה" מדברים על סוף שנת 2003, לא על שנת 2004, שבה חלה התפנית. בסוף 2003. הנתונים נכונים לשנת 2003. 
       
       ולהזכיר לך, חבר הכנסת יאיר פרץ, גם בעבר הממשלה נהגה כהלכה, היו קצבאות לכל דיכפין ברמות ענקיות, הממשלה שילמה קצבאות – 50 מיליארד שקל בשנה. ממדי העוני אז קטנו או גדלו? תבדקו. גדלו.
       
רן כהן (יחד):
       
       בסוף 2004 בוודאות גדלו.
       
שר התחבורה מאיר שטרית:
       
       חבר הכנסת רן כהן, הם גדלו גם ב-2003, גם ב-2002 וגם ב-2001 וגם ב-2000 וגם ב-1999. 
       
רן כהן (יחד):
       
       ב-2000 הם לא גדלו.
       
שר התחבורה מאיר שטרית:
       
       כל שנה הם גדלו, תבדוק. כל שנה הם גדלו. למה? כל עוד אתה לא עושה שינוי בסיסי בהוצאת אנשים ממעגל העוני, זה לא יקטן.
       
רן כהן (יחד):
       
       ב-1994 וב-1997 גדלו; זה מה שמצאתי בממצאים של ועדת החקירה - - -
       
קריאה:
       
       ודאי שהם גדלו.
       
שר התחבורה מאיר שטרית:
       
       למה? כי אורה נמיר היתה אז שרת הרווחה, והיא העבירה בכנסת חוק - - -
       
אברהם בייגה שוחט (העבודה-מימד):
       
       זה לא היה יותר - - -
       
       
שר התחבורה מאיר שטרית:
       
       נכון. היתה אז עלייה גדולה, הגיעו עולים, היתה צמיחה ענקית במשק, בטח שירד. זאת אומרת, כשיש צמיחה במשק, האבטלה יורדת והעוני יורד. אותו דבר עכשיו, ב-2004. עברנו מצמיחה שלילית ב-2001, 2002, לצמיחה חיובית ב-2003 ולצמיחה של כ-4% ב-2004. זה עושה את שלו.
       
רן כהן (יחד):
       
       נכון שהאבטלה ירדה בכמה עשיריות, אבל מאחר שזה מפני שאנשים הלכו לעבוד בשביל שכר נמוך מ-2,000 שקל. אתה מוצא שיש גם עוני  ויש גם עובדים עניים.
       
שר התחבורה מאיר שטרית:
       
       אף אחד לא עובד בשביל שכר של 2,000 שקל, כי, כידוע, יש שכר מינימום במשק, שהוא 3,600 שקל.
       
שלמה בניזרי (ש"ס):
       
       במשרות חלקיות. זה מה שיצרתם.
       
שר התחבורה מאיר שטרית:
       
       נכנסו למעגל העבודה - - -
       
שלמה בניזרי (ש"ס):
       
       איך ייכנסו למעגל העבודה אם יש יותר מ-300,000 מובטלים? 
       
שר התחבורה מאיר שטרית:
       
       נכנסו למעגל העבודה 90,000 איש. אל תשכח שבגלל גידול האוכלוסייה בארץ, אם אתה לא מוסיף כל שנה עשרות אלפי מקומות עבודה, האבטלה עולה. זאת אומרת, כשאני אומר "הצטרפו למעגל העבודה" – למרות גידול האוכלוסייה האבטלה לא עלתה, אלא אפילו ירדה; זאת אומרת, נוספו אנשים לעבודה. 
       
       אני, כמובן, האחרון שאומר לכם שאני רוצה שאדם שעובד יהיה מתחת לקו העוני. זה הדבר הבלתי נסבל ביותר בעיני. זו הסיבה, חבר הכנסת בניזרי, שאני מטיף בשער כבר עשרות שנים מעל במה זו ובמקומות אחרים, למס הכנסה שלילי, כדי להבטיח את רמת הקיום המינימלי לכל מי שעובד. זה התנאי. לו החלטנו על מס הכנסה שלילי וקבענו רמת הכנסה לנפש, והבטחנו שהמדינה נותנת לכל אדם שעובד את המינימום הזה פר מספר הנפשות שיש לו בבית, היינו מבטיחים את רמת הקיום המינימלית, כדי שאנשים לא יהיו בקו העוני, כל מי שעובד. אנשים שלא רוצים לעבוד, זו חתונה אחרת; אנשים שלא יכולים לעבוד – היינו צריכים להבטיח להם אותה רמת קיום באמצעות קצבאות. אבל אז כל אדם אחר שהוא בריא היה צריך לעבוד. זה המצב האופטימלי. 
       
       לצערי הרב, בארץ אנשים לא מעכלים שכדי להוציא אנשים מקו העוני, ההשקעה המרכזית צריכה להיות בחינוך, בהכשרה מקצועית, מתן כלים לאנשים שישתלבו בעבודה, מתן הזדמנות שווה לילדים בחינוך. הממשלה השנה הולכת לעשות את הרפורמה של דברת בחינוך, מקצה 2 מיליארדי שקלים נוספים בשנה לחינוך. זה כלי שנכון שהוא לא משיג מחר בבוקר אפקטיביות וטווח מיידי של הוצאה מהעוני, אבל זה הכלי היחיד שלטווח ארוך יכול להוציא אנשים ממעגל העוני – לתת לילדים הזדמנות אמיתית בחינוך.
       
שלמה בניזרי (ש"ס):
       
       אני יכול לתת לך פה נתונים על אנשים שעובדים ונמצאים מתחת לקו העוני. כמה אנשים עובדים ונמצאים מתחת לקו העוני?
       
שר התחבורה מאיר שטרית:
       
       אני אמרתי קודם - 30%. אני אמרתי, זה הדבר שמרגיז אותי ביותר. כזכור לך - - -
       
שלמה בניזרי (ש"ס):

- - -

שר התחבורה מאיר שטרית:
       
       חבר הכנסת בניזרי, אבל על זה בוכה הנביא. 
       
       לעומת זאת, כאשר שני בני-הזוג עובדים, שיעור אלה שמתחת לקו העוני הוא 4%. 
       
       כזכור, אני העליתי את שכר המינימום במשק לפני עשר שנים בערך מ-45% ל-47.5%. אגב, כשהבאתי את זה אז לכנסת ההסתדרות התנגדה. למה? כי היא היתה מעסיק. היתה מלחמה בוועדת העבודה והרווחה, ורק בסוף הם הצטרפו. אני אומר את זה, מכיוון שגם היום נכון לעשות מס הכנסה שלילי כדי להבטיח שכל מי שעובד לעולם לא יהיה עני, אלא תמיד יפרנס את משפחתו בכבוד. ככל שהדבר הזה תלוי בי, כשהייתי באוצר, זה היה אחד הנושאים המרכזיים שלחצתי לקדם, ובדקתי את הפרמטרים הכלכליים ועשיתי ניתוח ואנליזה כלכלית של כל מערכת המיסוי בארץ, וזה ניתן לביצוע אם תהיה החלטה לבצע את זה. אני מקווה שיום אחד נגיע לשם, כי לדעתי זו תשובה אמיתית על הבעיה שאתה מעלה, והיא נכונה וצודקת: מי שעובד, אסור שיהיה עני. על זה אפשר לתת תשובה. 
       
       דבר אחרון, ברור שממדי העוני זה דבר יחסי, והדוח צובע את ממדי העוני בשחור משחור.
       
עזמי בשארה (בל"ד):
       
       עוני אבסולוטי.
       
שר התחבורה מאיר שטרית:
       
       גם קיים. 
       
עזמי בשארה (בל"ד):
       
       עוני אבסולוטי גרוע מהיחסי, לפי הנתונים. אם תשנה את הנתונים, תקבל אבסולוטי יותר גדול.
       
שר התחבורה מאיר שטרית:
       
       לא נכון. בהשוואה בין-לאומית זה לא נכון.
       
עזמי בשארה (בל"ד):
       
       תסתכל בארץ.
       
שר התחבורה מאיר שטרית:
       
       היה פה מישהו שאמר בהצעת אי-אמון, שבושה למדינת ישראל, כי שיעור העניים בה יותר גרוע מאשר במקסיקו.
       
היו"ר נסים דהן:
       
       נכון.
       
שר התחבורה מאיר שטרית:
       
       אתה אמרת, אדוני היושב-ראש. 
       
היו"ר נסים דהן:
       
       נכון.
       
שר התחבורה מאיר שטרית:
       
       אז אתה משווה עני במקסיקו לעני בארץ? פעם אמר מישהו שעני באנגליה זה אחד שיש לו נהג עני, גנן עני, משרת עני. אתה משווה עני במקסיקו לעני בארץ? העוני הוא דבר יחסי, שנקבע לפי רמת ההכנסה באותה מדינה, זה לא דבר אבסולוטי.
       
היו"ר נסים דהן:
       
       זה לא משנה. אבל זה עני.
       
שר התחבורה מאיר שטרית:
       
       זה עני, הכול יחסי.
       
עזמי בשארה (בל"ד):
       
       אז תקבע סל קניות אצלך - - -
       
שר התחבורה מאיר שטרית:
       
       מאה אחוז, אתה צודק. 
       
עזמי בשארה (בל"ד):
       
       - - -
       
שר התחבורה מאיר שטרית:
       
       לא נכון. כשאני מציע מס הכנסה שלילי, אני בדקתי את הנתונים הללו - אני מציע לעשות חשבון כמה עולה לתת את צורכי הקיום המינימלי בכבוד לנפש אחת. 
       
עזמי בשארה (בל"ד):
       
       בג"ץ ישאל אותך.
       
שר התחבורה מאיר שטרית:
       
       בלי שבג"ץ ישאל אותי, אני מציע לעשות את זה. אם אדם עובד – ולא חשוב כמה ילדים יש לו, שמונה או עשרה ילדים – הוא צריך להגיע לשכר מינימלי של ההכנסה הזאת. אם הוא לא מגיע לזה, מס הכנסה יחזיר לו. במקום לקחת ממנו מס – יוסיף לו. ואז אין קצבאות אחרות, רק זה. התוצאה תהיה, שכל אדם שעובד יפרנס את משפחתו בכבוד, ואז לא כדאי לשבת בבית. כשהיינו במצב שאנשים קיבלו מקצבאות יותר מאשר מעבודה, למה שילכו לעבוד? אתה עצמך הצגת פעם בממשלה דוח לגבי מובטלים והראית ש-50% במדגם שבדקת היו אנשים שרימו את מערכת התעסוקה. זאת אומרת, המערכת היום מאוד פשוטה, היד על ההדק מאוד קלה, ואם אנשים יכולים לחיות בלי לעבוד, הם לא יתאמצו לעבוד. אני חושב שהדבר הזה מחייב תיקון של הדיסק בראש, שינוי דיסק בראש: אנשים צריכים לעבוד, ומי שעובד צריך להתפרנס בכבוד, ותפקידה של המדינה להבטיח את זה. אני בעד לעשות את זה. 
       
       אני מקווה, אדוני היושב-ראש, שעם הזמן, דווקא בעקבות הצמיחה, נצליח ליצור את הכלים המתאימים כדי לתת הזדמנות שווה לכל אדם בישראל לצאת ממעגל העוני. ביום שנעשה את זה, החברה שלנו תהיה חברה הרבה יותר שוויונית והרבה יותר טובה. 
       
       אדוני היושב-ראש, נכון לעכשיו, אני מציע, כמובן, לדחות גם את ההצעה של סיעת ש"ס ולהוריד אותה מסדר-היום.
       
היו"ר נסים דהן:
       
       ראשון המתדיינים, חבר הכנסת אברהם בייגה שוחט. 


       
מסמכים שהונחו על שולחן הכנסת

היו"ר נסים דהן:
       
       עד שהוא מגיע לדוכן, הודעה למזכיר הכנסת.
       
מזכיר הכנסת אריה האן:

       ברשות יושב-ראש הישיבה, הנני מתכבד להודיע, כי הונחו היום על שולחן הכנסת – 
       
       לקריאה ראשונה, מטעם חברי הכנסת:  הצעת חוק לתיקון פקודת התעבורה (מס' 66) (איסור שימוש ברכב), התשס"ה-2005, של חבר הכנסת גלעד ארדן וקבוצת חברי הכנסת; הצעת חוק פנסיה חובה, התשס"ה-2005, של חברת הכנסת אורית נוקד וקבוצת חברי הכנסת; הצעת חוק הכשרות המשפטית והאפוטרופסות (תיקון מס' 13) (הסכם בין הורים שאינם נשואים), התשס"ה-2005, של חבר הכנסת רוני בריזון וקבוצת חברי הכנסת; הצעת חוק העמותות (תיקון מס' 6) (פיקוח ואכיפה), התשס"ה-2005, של חברי הכנסת רוני בריזון ורשף חן.

       החלטה בדבר חלוקת הצעת חוק המדיניות הכלכלית לשנת הכספים 2004 (תיקוני חקיקה), התשס"ד-2003.

       לוח תיקונים להצעת חוק הגנת הצרכן (תיקון מס' 16), התשס"ה-2005.

       החלטת ועדת הכנסת בדבר סדרי הדיון בהצעת חוק התקציב לשנת הכספים 2005, התשס"ה-2005, והצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004.
       
       הצעת ועדת הכנסת לתיקון סעיף 142ב לתקנון הכנסת. תודה רבה.


הודעת ראש הממשלה על צירוף שרים לממשלה ועל העברת סמכויות משר לשר; 
הצעות סיעות מפד"ל והאיחוד הלאומי - ישראל ביתנו וש"ס 
להביע אי-אמון בממשלה בשל: 
א. סירובה לפנות להכרעת העם בעניין ההתנתקות;
ב. מדיניותה החברתית המעמיקה את הפערים בחברה, 
כפי שהדבר מצטייר בדוחות "מרכז אדוה"

היו"ר נסים דהן:
       
       חבר הכנסת בייגה שוחט, עשר דקות לרשותך.
       
אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת. הממשלה הזאת קמה - - -
       
היו"ר נסים דהן:
       
       תקום.
       
אברהם בייגה שוחט (העבודה-מימד):
       
       - - - תקום, אם אכן תקבל רוב בכנסת, רק בגלל סיבה אחת, והיא שינוי עמדותיו של ראש הממשלה, שמצא את ביטויו הראשון לפני כ-14 חודשים. אריק שרון, ראש הממשלה, שהיה במשך שנים מוביל ההתנחלויות בחלקי ארץ-ישראל, ביהודה ושומרון וחבל-עזה, שינה את עמדותיו ואת תפיסותיו המדיניות ב-180 מעלות ובא ואמר בפרשנות אמיתית, אם אנחנו רוצים לתת לעניין: רבותי, עברו השנים והסתבר שכל מה שהובלתי כדבר מרכזי בדרכי הפוליטית, בכוחותי כשר בממשלה בתפקידים השונים – כל זה הוכח כבלתי נכון, כדבר שלא מוביל אותנו לשלום ולביטחון, כדבר שגרם נזק אדיר למדינת ישראל ולתושביה. ראש הממשלה שינה את עמדותיו, ומאז החל תהליך ארוך של שינוי המבנה הפוליטי והקואליציוני של ממשלת ישראל - פרישת מפלגות הימין, פרישת המפד"ל, מאבקים פוליטיים בתוך הליכוד.

       ובסופו של יום כנראה תקום היום ממשלה חדשה בישראל, ממשלה שלא באה לשנות בתחומים רבים באופן אמיתי – לא בתחום הכלכלי, לא בתחום החברתי, לא בתחום של נוהלי שלטון, לא בתחום טוהר המידות, לא בתחומים שהיינו רוצים שאומנם נרגיש בהם שינוי מהותי. הכול מוקדש והכול מכוסה בנושא ההתנתקות, שהוא הבסיס היחיד לקואליציה עתידית. 
       
       פה ושם היו תיקונים, המפלגות החרדיות השכילו לקבל במשא-ומתן קואליציוני בחזרה כמה דברים שנלקחו מהם, גם מפלגת העבודה הצליחה לקבל כמה מאות מיליונים, לא חס וחלילה לחבריה, אלא למען החברה בישראל, אבל כל מי שעיניו בראשו ומבין את התהליכים שאנחנו עוברים יודע שבעצם לא חל שינוי אמיתי.
       
        אנחנו רואים את זה במצב שהתהווה – ואני הייתי בין אלה שאחרי שהתברר כי ראש הממשלה אריק שרון מתכוון ללכת באמת לתוכנית ההתנתקות אמרו: בואו נושיט לו יד. החלטותיו ריסקו את הימין במדינת ישראל, ריסקו את הקשר בין הליכוד ובין הימין, ריסקו את הקשר בתוך הימין, ריסקו את הקשר בינו ובין המתנחלים, ואותם מקורות כוח שהיו לו במערכת הפוליטית נותקו. ההחלטה הזאת גם מביאה לרעידת אדמה בליכוד, שלדעתי עדיין איננו רואים את סופה. עדיין איננו יודעים לאן תתגלגל המפלגה הזאת, עדיין איננו יודעים איזה מבנה יהיה בה כאשר יהיו בחירות, בעוד שנה או בעוד שנתיים, ואנחנו נראה שמה שהיה הוא לא מה שיהיה, אבל החשוב מכול הוא שנפתח פתח לתהליך מדיני, והכניסה שלנו לממשלה היא לצורך ביצוע התהליך הזה, אשר מסמן בעצם את השינוי העיקרי. 
       
       אני אומר לכם את זה, ואני אומר את זה גם לך, חבר הכנסת עוזי לנדאו: אמירותיו של ראש הממשלה, שכביכול יש כאן מין שמירת מאזן כוחות, והורדת ההתיישבות בעזה תחזק את ההתיישבות ביהודה ובשומרון, אני חושב שההיפך מזה נכון. אני חושב שהמודל של עזה הוא המודל של יהודה ושומרון, ואני שמח על כך. אתה לא שמח על כך, אבל אני חושב שאמירותיו של ראש הממשלה, כאילו יש כאן trade-off מסוים – לפי הערכתי, לפי הבנתי ולפי תפיסתי, המערכת הפוליטית עם תום ההתנתקות, אם היא אומנם תצא לפועל, תראה שאנחנו נמצאים על מסלול שאין ממנו חזרה. גם בגלל האמריקנים, גם בגלל הקהילה האירופית, ואני מאוד מקווה שגם הפלסטינים, תחת נשיאותו של הנבחר החדש – של הנשיא החדש שנבחר רק אתמול ברוב כל כך גדול – ייתנו פתח למדיניות חדשה של העם הפלסטיני, שבסיכומו של דבר תביא גם אותנו למהלכים שמעולם לא חשבנו שהליכוד וראש ממשלה כאריק שרון יוליכו אותם. 
       
       הביטויים לכך שהממשלה הזאת קמה רק למטרה הזאת, ולא מצאה את ביטויה בשינויים אחרים, הם רבים. את קווי היסוד של הממשלה לא שינו, המדיניות הכלכלית שחלקה מעשים טובים וחלקה הגדול מעשים רעים לא שונתה, ומפלגת העבודה חתמה. מי שקורא את ההסכם הקואליציוני רואה את זה כמחויבות גדולה מאוד לתהליכים הכלכליים והחברתיים שכל כך תקפנו בשנתיים האחרונות – ואני לא אחזור על הביטויים וההגדרות שקיבלה התוכנית הזאת אצל כמה אנשים בכירים במפלגת העבודה – והדבר הזה לא שונה במשא-ומתן. 
       
       אף תיק בכיר. אנחנו 20 מחברי הכנסת, ואף אחד מהתיקים הבכירים לא נמסר למפלגת העבודה. התיקים שנמסרו הם תיקים ברמה נמוכה מאוד. נכון, שינוי הם 15 מחברי הכנסת, וכאשר בתוך הקואליציה היו גם המפד"ל וגם האיחוד הלאומי היא קיבלה תיקים טובים יותר וחשובים יותר ממפלגת העבודה, אף שהקואליציה יותר מצומצמת ומספר חברינו גדול יותר. אף ועדה חשובה בכנסת. לא ועדת הכספים, לא ועדת החוץ והביטחון, לא ועדת החוקה ולא ועדת הכנסת – כל הוועדות המרכזיות האלה אינן בשליטת מפלגת העבודה, ואין לה יושב-ראש באף אחת מהוועדות האלה. 
       
       האם שילמנו מחיר פוליטי? האם שילמה מפלגת העבודה בסופו של יום מחיר פוליטי כאשר דחקה הצדה את כל השיקולים המפלגתיים ונתנה לממשלה גיבוי מבחוץ בשלב מסוים, ועכשיו, בכניסתה לממשלה, היא נותנת לה תמיכה מבפנים לצורך ביצוע ההתנתקות? שלא תהיה אי-הבנה. ההערכה שלי היא, שאם יתברר שאריק שרון או הליכוד זזו אחורה – אני לא חושב שזה יקרה – מתוכנית ההתנתקות, להערכתי באותו רגע תחדל הממשלה מלהתקיים ואנחנו לא נהיה חלק ממנה. שילמנו בכך שאנחנו מצטרפים לממשלה שלא שינתה את המדיניות הכלכלית-החברתית, וזאת עובדה. אפילו יחד, אם תימנע היום, או תצביע בעד, גם היא, בתור אופוזיציה הרבה יותר חזקה מאתנו והרבה יותר קיצונית מאתנו, תיתן יד בהצבעה בעד הממשלה או בעד הקמתה. 
       
יוסי שריד (יחד):
       
       אתה יודע מה ההבדל, בייגה? שאנחנו לא מקבלים אתנן. זה כמו ההבדל בין אהבה לבין זנות. אהבה היא אהבה וזנות היא זנות. 
       
אברהם בייגה שוחט (העבודה-מימד):
       
       יוסי, כבר אמרתי שבעיני ההבדל הוא לא כל כך גדול. התיקים שקיבלנו הם תיקים, ונכון שיש רצון של אנשים לשבת בממשלה, ואי-אפשר להתעלם מכך, זה חלק מהעניין, אבל בסופו של יום גם אתם, באופן מעשי, נותנים יד לממשלה שאתם תוקפים מכול וכול את המדיניות הכלכלית-החברתית שלה, ואתם עושים את זה מאותו נימוק ומאותה סיבה שאנחנו נמצאים בממשלה. 
       
יוסי שריד (יחד):
       
       אם עמיר פרץ מצביע, מי אני?
       
אברהם בייגה שוחט (העבודה-מימד):
       
       אני לא יודע איך עמיר מצביע. 
       
       אנחנו משלמים בגלל העובדה הזאת. יש אצלנו אנשים שחושבים שזאת שגיאה. אנחנו משלמים משום שהשתנתה המדיניות כלפי המגזר החרדי, חלק מהדברים שהוחזרו הוחזרו בדין ובצדק, לטעמי חלק מהדברים לא, ואין ספק שאנשים שתומכים בנו ציפו שלא אנחנו, בכניסתנו, נהיה הגורם לשינוי חזרה של מדיניות של הממשלה בנושאים שונים, שלחלקם אנחנו מתנגדים מכול וכול ובחלקם אנחנו נכנסים לסטטוס-קוו, לחוסר שינוי, לביטול רפורמות, לדברים שמבחינתנו היו חיוביים, וכל זה בלי לפגוע בכיבוד זכויותיהם של החרדים. 

	אני למשל חושב שהוויתור על ליבת החינוך, במסגרות שונות - גם בהחלטת ממשלה קודמת מלפני שנה וחצי, גם הוועדה האחרונה שנתנה את מסקנותיה, גם הפסיקה של הבג"ץ - אני חושב שליבת החינוך היא דבר חיוני והכרחי, ויסלחו לי ידידי מהמפלגות החרדיות. הרצון שלהם לחיות בגטו שבו אנחנו מתנתקים מהתקופה הנוכחית, מהיכולת של הכשרת אדם - רוב האנשים, לא כולם - להגיע לרמת הכנסה סבירה, לפעילות נכונה, במשק מודרני, בעולם מתפתח - אני חושב שאתם חוטאים גם למשפחות ולקהל שלכם בהחלטה של אי-הסכמה לליבת חינוך כחובה, כחלק מתוך המערכת.

	אני רוצה לסיים ולומר שאני מקווה - מאוד מקווה - שהממשלה הזאת אכן תבצע את ההתנתקות, בתוך חודשים מספר, בלוח זמנים קצר. 

	אני עוסק בימים אלה, כיושב-ראש ועדת המשנה, יחד עם חברים נוספים, בחוק פיצוי-פינוי. אני מודע לסבל, לטראומה, למצב הקשה של המתיישבים שיצטרכו לעזוב את בתיהם. אני לא מתעלם מהפן האנושי ומהמצב שמדינת ישראל בהחלטותיה על פינוי הביאה על האנשים שחיים באותם מקומות. אבל אני אומר להם ואני אומר לעצמנו: בשום פנים ואופן אסור לממשלה שלא לעשות מאמץ עליון להביא לביצוע של החלטות הכנסת והחלטות הממשלה, אשר העדיפו באופן ברור ביותר - ובצדק לדעתי - את פינוי היישובים, תוך מתן פיצוי הולם, פיצוי הוגן, פיצוי שמאפשר לאחר הפינוי שיקום החיים של אלה שעזבו, מחד גיסא, אבל תוך  אחריות לאומית לאי-בזבוז כספים משווע שאיננו מוצדק.

	זה יהיה הקו שאני מוביל יחד עם חברי בוועדה - ביניהם יושב-ראש הישיבה כאן. אני מקווה שהמחלוקות לא תהיינה גדולות, ואני מקווה שיהיה אפשר להגיע למכנה משותף שמבטא את כל הנושא של הפיצוי בשתי מלים: הוגנות כלפי המתיישבים ואחריות שלא לעשות דברים אשר יש להם ביטוי כספי מופרז לחלוטין, חסר שחר ובלתי נכון.

	אני מאחל לממשלה הזאת - אם תאושר היום - כפי שאמרתי, שבתקופת הקיץ יחל הפינוי; אני מקווה שהוא יעבור בשלום, שסכנת מלחמת אחים ועימותים קשים תרד מסדר-היום הלאומי שלנו, שאנחנו נוכל לקראת סוף השנה לברך על כך שהדבר נעשה, ואני מקווה שזה יהיה פתח להתגלגלות של תהליך של הסכמות בינינו לבין הפלסטינים, במגמה וברצון להגיע בסופו של יום להסדר קבוע של שלום וחיים של שתי מדינות זו לצד זו, מדינת ישראל ומדינת הפלסטינים. תודה רבה.

היו"ר נסים דהן:
       
       תודה. חבר הכנסת עוזי לנדאו, בבקשה. 

עוזי לנדאו (הליכוד):
       
       אדוני היושב-ראש, כנסת נכבדה, כמה הערות על כמה נושאים כפי שהזמן יאפשר.
       
       הראשונה - על הבסיס של הממשלה המוצעת ומדיניותה. בייגה, הממשלה הזאת קמה ומקדמת את מדיניות ההינתקות על בסיס פסול של הונאה, של גנבת דעת, של גנבת קולות. ראש הממשלה נבחר מתוך התחייבות להתנגד לנסיגה חד-צדדית לאלתר, התוכנית של מצנע. לא ראש הממשלה ניצח בבחירות; הציבור שתמך בו הוא שזכה בבחירות, אבל ראש הממשלה מבצע את ההיפך. ראש הממשלה הונה את הציבור הזה, הוליך אותו שולל, וכשהציבור הזה היום חש כמי שגנבו את קולותיו - נתן למדיניות אחת, משתמשים בקולות למדיניות אחרת - הציבור הזה חש מרומה, ובצדק.
       
       כך אין נוהגים. זהו מעשה פסול מוסרית ופסול דמוקרטית, והוא פגיעה קשה בכללי המשחק הדמוקרטי. ולכן הממשלה היא חוקית, אבל עולה ממנה צחנה שקשה לתאר. החלטותיה חוקיות, כשרות, אבל מסריחות, וכך נצטרך כולנו להתייחס אל הממשלה הזאת.
       
       הערה שנייה - נקרא לזה אילו פרס. אתה יודע, בייגה, בבחירות האחרונות אנחנו ניצחנו, שרון ניצח כראש ממשלה; אבל נניח שפרס היה מנצח, ופרס היה ראש ממשלה, וכמה חודשים אחרי בחירתו הוא היה נאנח עמוקות ומבקש להזמין את עצמו לכנס קיסריה, ושם היה בא אל האנשים ואומר להם: רבותי, מהמקום שבו אני יושב, הכול נראה אחרת. בגין צדק, שמיר צדק, שרון צדק, מדיניותנו עכשיו היא "אף שעל"; צריך לחזק את ההתיישבות, לספח את כל יש"ע; גם בטרור צריך להילחם הרבה יותר חזק, לא כמו ששרון נלחם בעזה - היינו צריכים לחכות שלוש שנים כדי לפגוע בשיח' אחמד יאסין. 
       
       אני שואל אותך, בייגה, אותך ואת כל ידידי מן השמאל - יש לי ידידים רבים מן השמאל, הגונים - בהגינות: מה הייתם עושים? מה הייתם אומרים? האם לא הייתם מתקוממים? האם לא הייתם צועקים חמס ויוצאים לרחובות, מפגינים? כיכר מלכי-ישראל אז באמת היתה מתמלאת בכל 400,000 המיתולוגים שהיו באים למקום ודורשים מפרס להחזיר את המנדט; היו קוראים לו גנב קולות. לא היו מבקשים בחירות חדשות, או למצער איזה משאל עם? 

יוסי שריד (יחד):
       
       היו משליכים - - -

עוזי לנדאו (הליכוד):
       
       נו, אמרתי לך - יש לי ידידים הגונים בשמאל. ופרס, נניח שהיה מתעלם והיה מצפצף על החבר'ה. הוא היה מפטר את השרים שמתנגדים לו, והוא היה משתמש בשיטת המקל והגזר - היה מפתה שרים וחברי כנסת שניתן לפתות, מאיים על אחרים שניתן לאיים עליהם, מנאץ ומחרף ומגדף כל מי שאיננו מסכים עמו, ובסיכומו של דבר מצרף את הליכוד אל הממשלה, מאמץ את המשנה של הליכוד שנגדה הטיף כל השנים. נו, מי שגם אז היה חושב שהמהלך הזה של פרס היה דמוקרטי, היה תקין, היה לגיטימי - שיקום. 

אברהם בייגה שוחט (העבודה-מימד):
       
       עוזי, אני הרי לא - - - את ראש הממשלה.

עוזי לנדאו (הליכוד):
       
       בסדר, אני שמח על התשובה שלך. 
       
       מי שגם אז לא היה דורש מנדט מחודש מהעם - שיקום; מי שלא היה דורש לפחות משאל עם – שיקום. חבר'ה, אף אחד מכם לא קם. אנשים הגונים אתם, כי בעומק הלב כולכם יודעים - אני צודק, ולכן אני דורש משאל עם, מינימום, מראש הממשלה הזה. 
       
       הערה שלישית, והיא על התוכנית המדינית האמיתית של ראש הממשלה, מה היא ההינתקות האמיתית. ראש הממשלה אומר: נסיגה מחבל-עזה ומצפון השומרון בלבד. אבל פרס, שנכנס עכשיו לממשלה אומר: עזה תחילה, ודליה איציק אומרת: צעד היסטורי, עזה וצפון השומרון זה רק פרומו. 
       
       מה הדבר המעניין? ראש הממשלה אומר, שכשאנחנו עכשיו נסוגים מעזה, המטרה היא לחזק את כל ההתיישבות האחרת ביהודה ושומרון - לפחות בגושים הגדולים. אבל הנה ממלא-מקומו, אהוד אולמרט, בלון ניסוי ידוע של ראש הממשלה, בא ואומר: הינתקות שתיים, צריך שהנסיגה החד-צדדית תימשך. ואולמרט מדבר גם על נסיגה משכונות קצה בירושלים - כרגע, לפני שמשא-ומתן בכלל התחיל. כמו בהינתקות, אולמרט בלון הניסוי - מה שאולמרט מפריח, ראש הממשלה מקיים.
       
       ולכן, מה בעצם מגלה לנו אולמרט על התוכנית האמיתית של ראש הממשלה? יש זו שמשווקים אותה לציבור - והיא ככה קצת עזה וקצת צפון שומרון - זו התוכנית הקטנה, זה "אורנים קטן", אבל אולמרט מגלה: יש גם "אורנים גדול". הנה, יש לנו הינתקות-אחת - עזה וצפון השומרון, ויש הינתקות-שתיים ביהודה ושומרון, ואחרי זה תהיה הינתקות-שלוש והינתקות-ארבע בבקעת-הירדן, ברמת-הגולן, וזה לא הסוף, זה לא ייעצר שם. למה זה לא ייעצר שם? 
       
       היה ריאיון של ארי שביט עם ראש הממשלה שרון ב-13 באפריל 2003, וארי שביט שואל שאלה: הביטוי "ויתורים מכאיבים" הוא לא ביטוי חלול? ותשובת ראש הממשלה: בהחלט לא, הוא בא מעומק נפשי. ראה, מדובר בערש היוולדו של העם היהודי. כל ההיסטוריה שלנו קשורה למקומות הללו – בית-לחם, שילה, בית-אל – ואני יודע שנצטרך להיפרד מחלק מהם. מה פירוש הדברים האלה של ראש הממשלה? פירושם הוא שראש הממשלה מוכן נפשית, כבר היום, לפנות את שילה, לפנות את בית-אל. אולי רק אחד, אולי את שניהם, אולי יישובים רבים נוספים, אבל ברור לגמרי שכל המקומות שנפשנו קשורה אליהם היסטורית – ערש היוולדו של העם היהודי – אריק שרון מוכן לוותר עליהם. מה נותר למשא-ומתן? ירושלים. 
       
       וכשהעבודה בתוך הממשלה, הסכנה היא לא רק משא-ומתן על ירושלים; הסכנה היא חלוקת ירושלים. 
       
       לכן חשוב שנבין, אדוני היושב-ראש, חברי הכנסת, שהמאבק היום, על חבל-קטיף ועל צפון השומרון, הוא כבר מאבק על הנותר, על כבשת הרש, על ההתיישבות, על בבת-עינה של הציונות ועל נשמת אפה.
       
היו"ר נסים דהן:
       
       צריך להתחיל לסיים.
       
עוזי לנדאו (הליכוד):
       
       אדוני היושב-ראש, הערה ארבע, והיא על מסע השיסוי של מר שרון במתנחלים; בלשכתו, כך כותב העיתונאי בן כספית, מדובר על "לשבור להם את העצמות" - אלה הדברים שאמר יצחק רבין המנוח על אויבי העם, על מי שקמים לרצוח ולפגע בנו. היום אומרים זאת מקורבי שרון, ברוח המפקד, בלשכת ראש הממשלה, על מי? על אנשים שאריק שרון הוביל בדבקות ובנחישות במשך 30 שנה. ואז שואל בן כספית את המקורבים – כמו שמתייחסים לערבים? כן, כמו לערבים, עונים המקורבים. למה לא? הרי האיום כאן חמור יותר. 
       
       תקשיבו. אני הייתי מצפה מראש הממשלה, שלצערי נעדר מן הישיבה הזאת, שיחקור על הסתה, שיפטר את האנשים, שישתיק אותם. במקום זה, ראש הממשלה במו-פיו שופך שמן על מדורת ההסתה. איך הוא אומר? ראשי המתנחלים מסכנים את קיום המדינה - כך כותב שמעון שיפר -  הם מנהלים מערכה הבנויה על שקר, על כזב, על צביעות וגלגול עיניים ועל הסתה בלתי פוסקת. 
       
       ואני שואל, אדוני היושב-ראש, מה קורה כאן? איפה האחריות של ראש הממשלה? זה לא אתה, אריק שרון, שלקחת אותם לשם? זה לא אריק שרון, שאמר לבנות על כל גבעה, להיאחז בכל מחיר? אז מה, גם אתה סיכנת את קיום המדינה? גם אתה ניהלת מערכות על שקר ועל כזב? זה כל מה שעשית כל אותן שנים? גלגלת עיניים? אני שואל את ראש הממשלה: איפה האחריות שלך? הרי אתה היית המפקד – הם החיילים; אתה הובלת אותם לשם – הם עשו בדיוק מה שרצית. ועכשיו לשבור להם את העצמות? סוף-סוף מצא אריק שרון את אויבי העם. כל הבעיות ייפתרו עכשיו, לאחר שיפעילו את כל הכוחות כדי להכניע את המתנחלים.
       
       אדוני היושב-ראש, אני רוצה להוקיע ולגנות את מסע השיסוי השיטתי, המכוון, שראש הממשלה יוזם כדי להביא לדה-לגיטימציה של מתנגדיו, כדי לבצע לינץ' תקשורתי במתנחלים ולהכשיר את הלבבות למבצע שסופו – לשבור את העצמות. 
       
       שמעתי הבוקר דבר מזעזע שפורסם בערוץ-10. כך נמסר לי: עמי איילון, איש מכובד – אני מקווה שהוא יכחיש – אמר בפגישות עם אנשי מפלגת העבודה, שאומה צריכה לעתים יותר מ"אלטלנה" אחת. שמעתי את הדברים האלה ונחרדתי. ב"אלטלנה" ירו על בגין. גם שם האשימו אותו קודם לכן שהוא מורד, שהוא פורש, שהוא אנטי-דמוקרט. וכשאנשים קפצו למים, כפי שמופיע בספרו של רבין, ירו עליהם אש תופת. זאת האווירה שיוצר ראש הממשלה? כך מדברים? כך מבקשים להנמיך את הלהבות? אלה דברים מחוסרי אחריות.
       
       אני רוצה לומר, אדוני ראש הממשלה, ואני רוצה להדגיש, אדוני היושב-ראש: צריך להוציא קודם כול את צה"ל מהוויכוחים הפוליטיים ומהפוליטיקה. צה"ל הוא צבא העם; יש לשומרו מכל ויכוח. צריך להעביר את הכול למשטרה, ואם צריך לגייס אנשים – לגייס אנשים. 
       
       אבל אני איני יכול להשתחרר מהרושם שראש הממשלה גורר את הצבא בכוח לוויכוח, בכוונת מכוון. אי-אפשר להשתחרר מהרושם שראש הממשלה מחפש עימות, מבקש להפעיל כוח, ובעימות הזה הוא רוצה את הצבא לצדו, מסיבות פוליטיות. אם לא תועבר כל האחריות לפינוי למשטרת ישראל  – וזה אפשרי – אם לא יוצא צה"ל מן הדיון והוויכוח הפוליטי הזה, האחריות לנזק הכבד למערכת הביטחון מונחת כולה על כתפי ראש הממשלה. 
       
       כל הדוגמאות שהבאתי עד כה הן דוגמאות לדמוקרטיה על-פי שרון, והיא מסוכנת לקיומה של מדינת ישראל הדמוקרטית. ראש הממשלה הוא הדוגמה לנוער לכך שכל דאלים גבר, שאת מה שאין משיגים בכוח משיגים ביותר כוח. ראש הממשלה, ולא אף אחד אחר, מוביל את הקרע בעם, משסה חלק אחד בו במשנהו, ובאותו זמן הוא מתבונן ממרום מושבו ואומר: המדינה היא אני, הדמוקרטיה היא אני, ואחרי המבול. אדוני היושב-ראש, תודה רבה.
       
היו"ר נסים דהן:
       
       תודה. חבר הכנסת אברהם פורז. אחריו - חבר הכנסת יצחק כהן. חבר הכנסת פורז, על-פי החלטת סיעתך יש לך ארבע דקות. בבקשה.
       
אברהם פורז (שינוי):
       
       אדוני היושב-ראש, חברי הכנסת, לו הגיע היום זר לכנסת והתבונן בדיון המתקיים כאן, יכול היה לחשוב, ובצדק, שראש האופוזיציה הוא לא אחר מאשר עוזי לנדאו. מול הנאום של עוזי לנדאו, הנאום של יושב-ראש האופוזיציה לפיד היה נאום מתון, אפילו אוהד לממשלה. ואני שואל את עוזי לנדאו: מה, אתם עוד יחד?
       
בנימין אלון (האיחוד הלאומי - ישראל ביתנו):
       
       - - - 
       
אברהם פורז (שינוי):
       
       יש בכלל מפלגה הנקראת "ליכוד"? הרי אתם שתי מפלגות קרועות לחלוטין – אחת לשיטתך, אחת לשיטת ראש הממשלה. אתם לא חלוקים בדברים הקטנים, בשאלות כמו למשל אם להעלות את המע"מ בחצי אחוז, אם לבצע קיצוץ רוחבי בתקציבי המשרדים או באיזה דבר אזוטרי אחר. אתם חלוקים בדבר העיקרי. אז למה אתם עוד יחד בכלל? איזו הצדקה יש להציג לציבור קבוצת של חברי הכנסת, 40 במספר, שחציים מושך לכיוון אחד וחציים לכיוון אחר לחלוטין?
       
       הרי היום, עוזי לנדאו, נוצר מצב שבו אם תקום הממשלה החדשה הזאת, על הרחבתה, זה יהיה בזכות יוסי שריד וחבריו. בזכותם היא תקום. איזו הצדקה יש לדבר כזה? יש דבר כזה בפרלמנט כלשהו בעולם? 
       
       מה עשה שרון? אני תומך בהתנתקות ומפלגתי תומכת בהתנתקות כי אנחנו חושבים שזה טוב – אבל מה הוא עשה? הוא לקח לממשלה קבוצה של חמישה חברי הכנסת מסיעת יהדות התורה, שהצביעה כאן נגד ההתנתקות רק לפני חודשיים, וחבר הכנסת שלהם הרב רביץ הצביע נגד חוק הפיצוי רק לפני שבועיים; מפלגה שאינה מטיפה לשירות בצבא; מפלגה שאינה רוצה שילמדו מתמטיקה ומדעים בבתי-הספר, כי חלילה האנשים יהיו משכילים וילכו פעם לעבוד, ועדיף שלא יעבדו, ואת המפלגה הזאת הוא לוקח פנימה לקואליציה כדי למסד סוג של רוב. 
       
       אני רוצה להגיד לך, חבר הכנסת שוחט: אתם שותפים לזה. אתם שותפים לכל דבר. אני יודע שלא התעניינתם כלל בהסכם בין הליכוד לבין יהדות התורה. מבחינתכם, גם אילו הבטיח להם שרון שתיאסר תחבורה פרטית בשבת, גם עם זה ודאי הייתם מסכימים. לא עניין אתכם בכלל. אתם יודעים שאנחנו השגנו עם הליכוד הסכמה לנישואים אזרחיים בישראל, מה שמכונה "חוק ברית הזוגיות". 
       
יוסי שריד (יחד):
       
       זה שקר שלא היה ולא נברא.
       
אברהם פורז (שינוי):
       
       זה הושג בהסכמה עם הליכוד.
       
יוסי שריד (יחד):
       
       - - - 
       
אברהם פורז (שינוי):
       
       כי הליכוד לא קיים.
       
יוסי שריד (יחד):
       
       מה זאת אומרת לא קיים?
       
אברהם פורז (שינוי):
       
       הליכוד לא קיים, משום שחבר הכנסת רוני בר-און, שעמד בראש הוועדה - - - 
       
יוסי שריד (יחד):
       
       אז למה לא פרשתם?
       
אברהם פורז (שינוי):
       
       משום שהתכוונו לחולל על כך משבר. אבל אני שואל: למה הסכמתם לסטטוס-קוו טוטלי? למה יהיה היום מצב שבו אלפי ישראלים נוסעים בכל שנה לחוץ-לארץ להינשא נישואים אזרחיים כי כאן הם לא רוצים להינשא ברבנות? אנחנו הסכמנו על ועדה בראשות ציפי לבני, שתכניס שינויים בחוק טל, בעניין גיוס תלמידי הישיבות. אנחנו יודעים – זה מסובך. גם את זה הסכמתם להרוג. 
       
       יהדות התורה, אני רוצה להגיד לכם, הגיעה במשא-ומתן הזה להרבה יותר הישגים ממפלגת העבודה עם 19 חברי הכנסת. הם השיגו את כל מה שהם רצו. הם חיסלו את האפשרות לעשות תיקונים במערכת החינוך, שום דבר לא יקוצץ מגני-הילדים שלהם, כסף לתלמידי הישיבות יגיע, דברת מת, ואתם עומדים מנגד, לא מעניין אתכם. 
       
       אדוני היושב-ראש, אני רוצה לומר, שתיאטרון האבסורד הזה בסופו של דבר יתפוצץ. כמה זמן אפשר, במדינה סבירה, להחזיק ממשלה שמפלגת השלטון מתנגדת לה, לפחות ברובה, והיא נתמכת כל הזמן על-ידי האופוזיציה? ראש הממשלה היה צריך להרכיב קואליציה אחרת לחלוטין, ואת זה הוא לא עשה. 
       
היו"ר נסים דהן:
       
       תודה רבה. על-פי החלטת סיעתך, לסיעת שינוי הגיעו שמונה דקות, והם החליטו לפצל בין חבר הכנסת פורז לבין חבר הכנסת מלי פלישוק-בלוך. הבא בתור, חבר הכנסת יצחק כהן, בבקשה. 
       
יצחק כהן (ש"ס):
       
       אדוני היושב-ראש, חברי חברי הכנסת, מחזה מוזר התגלה פה לעיני עם ישראל לפני למעלה משעה. עוד לא היה דבר כזה. האיש שמכנה את עצמו יושב-ראש האופוזיציה, בקושי מייצג את עצמו, קם פה בנאום שלא נשמע בבית הזה מעולם, ואני מקווה גם שלא יישמע. נאום מלא משטמה, מלא שנאה לאדם, מלא שנאה למגזרים.
       
רשף חן (שינוי):
       
       הנאום שלך מלא טוב ואהבת האדם. 
       
יצחק כהן (ש"ס):
       
       "אנחנו נמשיך להרוג וליהרג". מי שם אותו להרוג וליהרג? מי הוא בכלל? הוא חתיכת גזען קטן, שתפס פה נישה שבעולם כנראה הפכה להיות מודרנית. 
       
רשף חן (שינוי):
       
       אתה גזען.
       
יצחק כהן (ש"ס):
       
       שב בשקט כשאני מדבר. תקשיב טוב מה אני אומר על טומיסלב למפל. 
       
אילן שלגי (שינוי):
       
       אתה גזעני. כולכם מאותה עדה. תתבייש לך כשאתה מדבר - - - 
       
היו"ר נסים דהן:
       
       חבר הכנסת שלגי, נא לא להפריע. ההפרעות על חשבונכם. 
       
יצחק כהן (ש"ס):
       
       גזען קטן, שונא אדם. 
       
אילן שלגי (שינוי):
       
       אתה גזען גדול. 
       
רשף חן (שינוי):
       
- - - 

היו"ר נסים דהן:
       
       חבר הכנסת רשף חן, תודה רבה. 
       
יצחק כהן (ש"ס):
       
       דבר שלא היה. מעטים הפרלמנטים בעולם שמסתובבים בהם טיפוסים מהסוג הזה. אפשר לספור אותם על כף יד אחת: בצרפת - ז'אן-מארי לה-פן; באוסטריה - היידר; ברוסיה - ז'ירינובסקי. בישראל - הטיפוס - - - 
       
אילן שלגי (שינוי):
       
       בישראל הרב עובדיה.
       
יצחק כהן (ש"ס):
       
       אתה כמוהו מושחת. צריך לסלק אתכם מהבניין. 
       
היו"ר נסים דהן:
       
       חבר הכנסת אילן שלגי, אני קורא אותך לסדר. 
       
יצחק כהן (ש"ס):
       
       צריך להוציא את התנועה הזאת אל מחוץ לחוק. 
       
רשף חן (שינוי):
       
       פרחח.
       
יצחק כהן (ש"ס):
       
       זאת תנועה של שנאה, זאת תנועה של משטמה. 
       
היו"ר נסים דהן:
       
       חבר הכנסת רשף חן, אתה מפריע. 
       
יצחק כהן (ש"ס):
       
       אין סיעה אחת בבית הזה שמסוגלת לסבול אתכם. סיעה אחת, מכל חלקי הבית, לא מסוגלת לסבול אתכם. צריכים להוציא אתכם אל מחוץ לחוק, ואנחנו נעשה את זה בקדנציה הזאת. תנועה גזענית, שאימצה את תורתו של ז'אן-מארי לה-פן ושל היידר, צריכה להיות מחוץ לחוק. תתביישו לכם. 
       
אילן שלגי (שינוי):
       
       אתה תתבייש לך. אתה, עם הרב הגזעני שלך. 
       
היו"ר נסים דהן:
       
       חבר הכנסת אילן שלגי, אני קורא אותך לסדר פעם ראשונה. 
       
יצחק כהן (ש"ס):
       
       החוצה, החוצה, משתמט. משתמטים, הביתה. מושחתים. 
       
רשף חן (שינוי):
       
       אוהב אחים אתה. 
       
אברהם בייגה שוחט (העבודה-מימד):
       
       זה אי-אמון ביושב-ראש האופוזיציה?
       
יצחק כהן (ש"ס):
       
       לא. אני מקווה שמהר מאוד יעיפו את הטיפוס הזה החוצה. הוא לא ראוי להיות יושב-ראש אופוזיציה. הוא לא ראוי בכלל להיות בבניין הזה. צריך להחזיר אותו לשינקין, שימשיך לאכול סושי. 
       
רשף חן (שינוי):
       
       - - - 
       
יצחק כהן (ש"ס):
       
       שה, שה, שה. אתם – צריך להוציא אתכם אל מחוץ לחוק. אתם מפלגה שצריכה לצאת אל מחוץ לחוק, ואנחנו נעשה את זה. 
       
קריאה:
       
       עם אופוזיציה כזאת, הממשלה תישאר - - - 
       
יצחק כהן (ש"ס):
       
       זאת לא אופוזיציה, זאת פוזיציה. 
       
       אדוני היושב-ראש, שמעתי את ראש הממשלה בדברים שנקראו בשמו בישיבת הסיעה, שאם המורדים והאופוזיציה יפילו – קודם כול, אין סכנה שהאופוזיציה תפיל אותו, האופוזיציה תתמוך בו. מרצ יתמכו בו, השמאל יתמוך בו, מכיוון שהוא בגאון מקיים את המצע שלהם אחד לאחד. עליהם אפשר אולי לומר שמלאכתם נעשית בידי אחרים. אבל שמעתי אותו זורק למורדים: דעו לכם, שאם אתם תפילו את הממשלה, יקרה מה שקרה כשהפילו את ממשלת נתניהו והגיע לכאן ברק עם התוכנית שלו. 
       
       אני רוצה לומר לראש הממשלה: לא היתה תוכנית יותר מסוכנת מהתוכניות שלך, שאף אחד לא מסוגל להבין מה הן. אף אחד לא מסוגל לקלוט מה אתה רוצה – לא אלה מהשמאל ולא אלה מהימין, לא הנצים ולא היונים. אף אחד לא מבין מה אתה רוצה. 
       
גאלב מג'אדלה (העבודה-מימד):
       
       אנחנו מבינים, למה לא? הוא רוצה להתנתק מעזה. 
       
יצחק כהן (ש"ס):
       
       אתה לא מבין. אני מבטיח לך שאתה לא מבין. אין בזה לא שכל מדיני ולא שכל ביטחוני. אין בזה שום דבר שאפשר להבין מה זה. תסביר את עצמך מה אתה עושה. ועוד אתה מאיים על חברי סיעתך, שאם יפילו את הממשלה תקום ממשלת שמאל. הרי כל השמאל תומך בך. הימין לא תומך בך, כל השמאל תומך בך. אתה פשוט מקיים את מצעם, אתה עושה את זה הכי טוב, יותר טוב מהם. על זה נאמר: רק אתה יכול לעשות את זה. באמת אתה עושה את זה, אז על מה אתה מדבר, אדוני ראש הממשלה? מי יפיל את מי ומי יבוא במקומך? 
       
       הרי לא ניתן למצוא קמצוץ של שכל בתוכניות שלך. אולי תקום ותסביר לאומה מה באמת מסתתר מאחורי התוכניות שלך, ואם טעית – זאת לא בושה, אתה בשר ודם. קום תאמר: טעיתי, ותצא לתוכנית מדינית שגם חלקים גדולים מהעם יוכלו לקבל אותה. אם הימין, שמפגינים מסביב לכנסת, אומרים לך: צא למשאל עם, אנחנו נקבל את הכרעת העם – ממה אתה פוחד? אתה פוחד מהכרעת העם? אז על מה אתה מדבר? תודה, אדוני היושב-ראש. 
       
היו"ר נסים דהן:
       
       חבר הכנסת בנימין אלון, חמש דקות, ואחריו – חבר הכנסת יוסי שריד. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, זה דיון משולב על הצעות אי-אמון ועל ההסכם הקואליציוני ואישור כניסת העבודה ויהדות התורה לקואליציה, עם השרים החדשים. 
       
       סתם הערה קטנה, ואולי גם קטנונית. מחולק פה הנייר הזה של ההסכם, ולמטה – כנראה זאת מכונת הפקס – אצל כל אחד מופיע "ראב"ד". זה לא ראב"ד – רב אב בית-דין. זה עורך-דין ראב"ד, שזה עורך-הדין של האי היווני, עורך-הדין המשפחתי של החווה של השקמים. איזו בושה. 
       
אילן שלגי (שינוי):
       
       אין דבר, אנחנו נתחשבן עם ה"קוזה נוסטרה". 
       
בנימין אלון (האיחוד הלאומי - ישראל ביתנו):
       
       אבל איזו בושה. לפחות תוריד את זה. אנחנו כנסת, מדינה מתוקנת. ככה לוקחים עורך-דין פרטי, והוא פתאום הופך להיות מתאם בין מפלגות? קצת כבוד עצמי. חבר הכנסת שוחט, זאת כנסת של כולנו. מחלקים לנו את הניירות, ראב"ד חתום פה למטה. שיהיה בריא, אבל בליכוד פשוט פוחדים, אימה נפלה עליהם מהניסיון הפוליטי של האיש הזה, אריאל שרון, ראש הממשלה, והוא באמת משטה בכולם וכולם רוצים להיות לידו. 
       
       כנראה ביום מן הימים, אני מקווה שלא ירחק היום, יראו כולם שהמלך עירום. ה"קסאמים" יגיעו לא רק לשדרות, אלא לאשקלון ולכל הדרום. כולם יתביישו בזה שרצו להיות לידו. אבל נגזר עלינו לעבור את החוויה הקשה הזאת של הצגת ממשלה שכזאת. 
       
       כמה עצוב לראות את ההבדל בין מנחם בגין לבין אריאל שרון. כשמנחם בגין עקר יישובים, ולצורך זה ביקש מהבולדוזר אריאל שרון להיות הצדיק שמתנדב לדבר מצווה ומחריב את היישובים, עשה זאת מנחם בגין כשכאן בכנסת עמדו גאולה כהן, משה שמיר. זאת היתה האופוזיציה. 
       
       היתה לו המפלגה שלו, ברובה המכריע, היה לו המחנה – כמעט כולו – של השמאל, אולי כאלה שלא ידעו מה זה אבל הצטרפו, ובעיקר – גם אם אני מבכה את עקירת היישובים עד היום – איני יכול שלא להבין מה היתה התמורה המדינית שהוא הביא לבית הזה. הוא הביא הסכם שלום עם הגדולה שבמדינות ערב. הסכם שלום ראשון, היסטורי, והוא הלך עם אחדות ומקיר לקיר. אז הטביעו את הביטוי הזה: "רק הליכוד יכול".
       
       מה הקשר בין זה לבין מה שקורה כאן היום? הוא הולך בניגוד לעמוד השדרה האידיאולוגי של מפלגתו – כמה מלחכי פנכה אצלו במפלגה – כל המחנה הדתי והחרדי ורבניהם לסוגיהם השונים נגדו, ויהדות התורה אומרת שהיא בפנים לצורך מוסדות התורה שלה, ולא לצורך העקירה הזאת, והוא מפגין נחישות כאילו היה בגין כפול כמה וכמה. לצערנו, גם בטעות טקטית של חברי המתיישבים, מה שמכנים פה "המתנחלים", שלפעמים מסייעים לו בדברים לא חכמים, הוא מצליח להפוך פה – הוא צה"ל, הוא מדינת ישראל, ומדינת ישראל - נגד המיעוט הקטן הזה.
       
       שמענו את עוזי לנדאו – ולא כך הדבר – וראינו את הליכוד כשהדבר בא להכרעה במשאל הליכוד, וראינו את כל רבני ישראל, לסוגיהם השונים - החסידים, המתנגדים, הציונים הדתיים, הספרדים והאשכנזים, ועוד לא שמעתי תשובה אחת על השאלה הפשוטה והגאונית של הרב עובדיה יוסף, שדן רק בשיקול הביטחוני, ולא בסוגיה של ארץ-ישראל. הוא שאל: היישוב הזה מתפנה, האם מצבה הביטחוני של אשקלון טוב יותר או פחות? מי בא במקום היישוב הזה? האם קמה מדינת טרור או לא קמה מדינת טרור? לא שמעתי תשובה ברורה על השאלה הזאת, חוץ מהתלהמויות חסרות כל היגיון: נראה להם, נכניס להם.
       
       אתם זוכרים את אהוד ברק שאמר, האדמה תבער? היא לא בערה. חטפו לנו שלושה חיילים. אתם זוכרים את חברי הכנסת בעבודה שאמרו לפני אוסלו: אם הם יעזו להפגיז אנחנו נכה בהם, נשים וטף. לא הכינו, וגם לא נכה בעתיד כמו שהם נוהגים, בלי הבחנה.
       
היו"ר נסים דהן:
       
       נא לסיים.
       
בנימין אלון (האיחוד הלאומי - ישראל ביתנו):
       
       אדוני היושב-ראש, אנחנו עדים פה למופע כוחני שממיס לרגע את חברי הכנסת שמייצגים את המחנה הלאומי, אבל הציבור שלהם, שנמצא בשטח, יאמר את דברו, וראש הממשלה הזה, שכולם כרגע חפצים בכבודו - ייבושו וייכלמו כל מי שתמכו בו במסע העוועים הבלתי-אחראי הזה. אני מקווה, אדוני היושב-ראש, שהדבר הזה יתגלה קצת יותר מהר משבע השנים שלקח לאוסלו להתגלות, ותהיה קצת פחות שפיכות דם נקי מכפי שהיתה עד שאוסלו התנפץ, עד שראינו שלא שלום קיבלנו אלא שפיכות דמים נוראה. תודה, אדוני היושב-ראש.
       
היו"ר נסים דהן:
       
       תודה. חבר הכנסת יוסי שריד - לכבודו חמש דקות. אחריו - חבר הכנסת זבולון אורלב.
       
יוסי שריד (יחד):
       
       אדוני היושב-ראש, אני לא יודע איך נעשתה חלוקת הזמן, אבל בקשתי שטוחה לפניך: אני הדובר היחיד מטעם סיעתי. אני רואה שיש פה סיעות, וגם לא מן הגדולות, שיש להן שניים ושלושה דוברים. אני לא יודע מה היה פשר חלוקת הזמן, ולכן אני מבקש, אם אפשר, לאפשר לי לגלוש כמה דקות.
       
       התייגעתי, ואני חושב שמצאתי את המכנה המשותף לראש הממשלה ולראש האופוזיציה, לאריאל שרון ולטומי לפיד. המכנה המשותף ברגע זה הוא ששניהם יצליחו לשמש בתפקידם בזכות יחד-מרצ. הרי ראש האופוזיציה לא היה ראש האופוזיציה – יש כבר 28 חתימות; היתה צריכה להיתוסף עוד חתימה אחת, של אחד מאתנו, והוא לא היה ראש האופוזיציה. הוא הדין לגבי ראש הממשלה אריאל שרון. בלי סיעת יחד-מרצ ראש הממשלה, במחילה, מהערב – וכבר היו דברים מעולם, היו דברים לפנים – לא היה ראש הממשלה.
       
אילן שלגי (שינוי):
       
       יוסי, על זה נאמר "לא מדובשך ולא מעוקצך".
       
זבולון אורלב (מפד"ל):
       
       אתה יכול תוך כדי נאום.
       
יוסי שריד (יחד):
       
       אין שום בעיה. דרך אגב, אפשר עוד הערב לפתור את הבעיה. אל תתייהר, אני מציע לך לטכס עצה עם הרועה הרוחני שלך, טומי לפיד. 
       
       בכל זאת, יש אנומליה בלתי נסבלת בכנסת. מילא, נעזוב כבר את יושב-ראש האופוזיציה, הוא לא כל כך חשוב, הוא ודאי לא יאריך ימים בתפקידו – יאריך ימים, אבל לא בתפקידו. יש בכל זאת אנומליה לא מתקבלת על הדעת. הרי בכל זאת, מר שרון צריך לשאול את עצמו ולעשות לעצמו חשבון נפש, עד מתי הוא חושב שהוא יוכל לשרוד על גבה של יחד-מרצ, עד מתי הוא יוכל לשרוד על גבו של שריד, אם כבר מדברים על שרידות. הרי זו אנומליה.
       
אברהם בייגה שוחט (העבודה-מימד):
       
       אתה גאה בזה? 
       
יוסי שריד (יחד):
       
       ועד מתי ראש הממשלה, שחייב לתת לעצמו דין-וחשבון, יומרץ בלי שהוא מצליח לאלף את מפלגתו ולגייס אותה לעניין ההתנתקות. הרי זה לא יכול להימשך זמן רב. אגיד גם למה זה לא יכול להימשך זמן רב – כי אנחנו מצביעים כפי שאנחנו מצביעים היום על-כורחנו ומתוך היפוך המעיים ובקשיים עצומים, אדוני היושב-ראש. 
       
       אנחנו לא מפלגת העבודה. מפלגת העבודה, שבייגה שוחט דיבר בשמה, מצטרפת לממשלה בעבור האתנן. הם נכנסים שרים – מכובדים, לא מכובדים – אנחנו תומכי חינם, בייגה שוחט. לא ביקשנו כלום, לא קיבלנו כלום, לא קנו אותנו, לא מכרו אותנו, אנחנו לא שרים, אין לנו לשכות, אנחנו לא משנה לראש הממשלה, לא מקימים לכבודנו – או לקלוננו – משרד. זה הבדל של שמים וארץ. אנחנו מצביעים כפי שאנחנו מצביעים אך ורק על-פי שיקול דעתנו הענייני והנקי לחלוטין. זה גם מה שהצענו לכם לעשות, כדי לשמור על ניקיון דעתכם.
       
       החומרה או המצוקה היא כפולה ומכופלת, אדוני היושב-ראש, משום שמפלגת העבודה בכניסתה אינה משנה דבר וחצי דבר, אינה מעלה ואינה מורידה. בכל זאת, הציבור שומע אותנו מפעם לפעם, הרי רק לפני כמה שבועות דיבר ראש המפלגה שלכם, מר שמעון פרס, המשנה לראש הממשלה, על "הקפיטליזם החזירי" של בנימין נתניהו, של אריאל שרון ושל אחרים. לא פחות ולא יותר. אני חושב שאפילו אנחנו, שמתנגדים מכול וכול למדיניות הממשלה בתחום הכלכלה ובתחום החברה, עד כדי דיר חזירים לא הגענו.
       
       זאת אומרת, שאתם נכנסים עכשיו לתוך הדיר הזה. הרי לא שיניתם כהוא-זה. 600 מיליון העלובים האלה שקיבלתם? הרי יהדות התורה קיבלה הרבה יותר מכם. לא מעלה ולא מוריד. הרי פְרשתם לפני שנתיים, לא לפני יובלות - הרי פָרשתם, כדי שאני אהיה מובן, נוותר על ההידור שבעברית - פרשתם מהממשלה לכאורה על רקע חברתי. עכשיו מה קרה? כלום מובטל אחד יקבל עבודה בזכות ההצטרפות שלכם? כלום אדם אחד יעלה מתחת - - - 

אברהם בייגה שוחט (העבודה-מימד):
       
       למה אתה לא מפיל את הממשלה?

היו"ר נסים דהן:
       
       חבר הכנסת בייגה, השאלה שלך הובנה. 

אברהם בייגה שוחט (העבודה-מימד):
       
       למה הוא לא מפיל היום את הממשלה?

היו"ר נסים דהן:

	השאלה הובנה. 

יוסי שריד (יחד):
       
       כלום אדם אחד יעלה מתחת לקו העוני אל מעל לקו העוני? הרי שום דבר בעצם לא משתנה. 

       על דבר אחד אי-אפשר לסלוח למפלגת העבודה; אני, מכל מקום, לא אוכל לסלוח לעולם. בגלל מפלגת העבודה, אדוני היושב-ראש, במשך שנים, אולי אפילו במשך עשרות שנים, לא הצליחה הדמוקרטיה הישראלית להצמיח מתוכה אלטרנטיבה אמיתית. אני כבר לא מדבר על התקופות שקשה היה להבחין בין ליכוד לבין מה שנקרא אז עבודה. אלה בנו התנחלויות ואלה בנו התנחלויות, אלה התנגדו למשא-ומתן עם אש"ף ואלה, וראש וראשון, כמובן, הוא אותו ראש וראשון, מר פרס. אבל גם בשנים האחרונות, כשלכאורה כאילו נתחדדו העמדות, אי-אפשר להצמיח אלטרנטיבה כאשר כל הזמן אתה בפנים ובחוץ, בחוץ ובפנים, ואתה בחוץ וכל הזמן אתה פוזל פנימה, ואתה נורא רוצה להיות בפנים ונפשך יוצאת כבר להיכנס לממשלה. אי-אפשר לגבש אלטרנטיבה בצורה הזאת. זה לא ייסלח לכם. 
       
       זה מסוג הדברים שהם חטאים היסטוריים. זה לא עניין של מה בכך. זה לא עניין מזדמן שהזמן גורם, שהזמן מכלה, מי זוכר. זה חטא היסטורי, ואי-אפשר לגבש אלטרנטיבה מבלי שהמפלגה הגדולה, לצערי, מה אני יכול לעשות, שעליה בראש ובראשונה מוטלת החובה להיות עמוד התווך, העמוד התיכון של האלטרנטיבה, וכך בעצם אתם מנציחים, בכניסה שלכם אתם מנציחים – הרי אפשר לתמוך בהתנתקות גם מבחוץ – אתם מנציחים את שלטון הימין במדינת ישראל לאורך ימים.

	יש עוד בעיה, אדוני היושב-ראש - - -

היו"ר נסים דהן:

	היושב-ראש הוסיף זמן.

יוסי שריד (יחד):
       
       יש בעיה שבעיני היא חשובה - אני יודע שבעניין זה אני במיעוט - אישיותו של ראש הממשלה. אולי דעותיו השתנו; אני לא בטוח שדעותיו השתנו, כי כדי שדעות ישתנו צריך שיהיו דעות קודם כול. אני חושב שזה היה אופורטוניזם קודם וזה אופורטוניזם עכשיו. בסדר, אבל לפחות עכשיו האופורטוניזם הוא בכיוון הנכון.
       
        חברי ואני תמיד צריכים להביא בחשבון מי יכול לשמוח הערב, אדוני היושב-ראש, ומי יכול לעלוז. על משקל: אל תגידו בגת ואל תבשרו בחוצות אשקלון. אני יודע שאם התוצאה היום תהיה אחרת, הרי מה יהיה? שם, במאהל המתנחלים, תהיה שמחה גדולה. שמחת עולם על ראשם, וירקדו בריקודי המחניים, ויכול להיות שאפילו יזמינו אותי לעמוד במרכז המעגל, כי עכשיו אנחנו נהיה פתאום גיבורי המתנחלים. אדוני היושב-ראש, אתה רואה את התמונה לנגד עיניך? למשמע המנגינה "עוצו עצה ותופר", ובכלל אנחנו הופכים להיות גיבורי המתנחלים.
       
        אני רוצה לברך מקרב לב את חבר הכנסת אפללו, שנכנס עכשיו לאולם.

היו"ר נסים דהן:
       
       כולנו מצטרפים לברכות.
       
יוסי שריד (יחד):
       
       בזמן מחלתו, שאני בטוח שהוא הולך ומתאושש ממנה, לא פעם דרשנו בשלומו ואיחלנו לו בריאות ואריכות ימים. אני חושב שהאיחולים עזרו במידה רבה, אולי לא לחלוטין, אבל בזמן הקרוב - - -

רוני בר-און (הליכוד):
       
       בעזרת השם.

יוסי שריד (יחד):
       
       - - בעזרת השם, הם יעזרו לך. ברוך הבא, ואנחנו מאוד שמחים לראות אותך בתוכנו. זה גם חשוב. 

היו"ר נסים דהן:
       
       חבר הכנסת שריד, זה בסדר, אבל נא לסיים.

יוסי שריד (יחד):
       
       אדוני היושב-ראש, יש עוד בעיה, דווקא לחברי העבודה שלא נמצאים כאן כרגע. אמרתי שיכול להיות שדעותיו של ראש הממשלה השתנו, אם כי אני כופר בזה שמדובר כאן בשינוי דעות, אבל זה לא משנה. אדוני היושב-ראש, אישיותו של ראש הממשלה, חבר הכנסת שוחט, לא השתנתה. הוא היה ונשאר אדם בלתי מוסרי. הוזכר כאן העניין של האי היווני. זה אדם שקופה של שרצים תלויה לו מאחוריו, ואתם עכשיו מכתירים אותו למלך. גם למלך שלכם.

אברהם בייגה שוחט (העבודה-מימד):
       
       גם אתה.

יוסי שריד (יחד):
       
       כן, בוודאי. גם אני. הלכתם כדי לחיות גם מפיו וגם מידו כדי שישליך לכם כמה עצמות. באחרית הימים כל משל יהיה דומה לנמשל. אתם ואנחנו. מה, אותנו קנו? אותנו מכרו? מה הדמיון בכלל? תוותרו, נראה אתכם. ראיתי שאתם לא מוכנים לוותר אפילו על העצם הגרומה הזאת, היבשה הזאת, העלובה הזאת של משנה לראש ממשלה, כאשר כל אחד מאתנו יודע שבעצם הזאת אפילו אין מה לגרום.

היו"ר נסים דהן:
       
       תודה רבה.

יוסי שריד (יחד):
       
       ההכשר הזה, אדוני היושב-ראש, שנותנים לאישיות שבעינינו היא אישיות לא נקייה, זה דבר חמור מאוד. גם זה ילווה אותנו וילווה אתכם הרבה מאוד שנים. אחר כך מתלוננים על כך שהדור הולך ופוחת והנורמות הולכות ומתקעקעות. 

היו"ר נסים דהן:

	תודה.

יוסי שריד (יחד):
       
       איך אתם אומרים לרשות הפלסטינית? - אתם תיבחנו אך ורק על-פי המעשים, לא על-פי מה שאתם אומרים. נעקוב אחריכם מצד שמאל, נראה מה אתם יודעים לעשות. הרבה אתם לא יודעים לעשות, כי אנחנו זוכרים את הממשלה המשותפת שלכם, איך היא היתה. בינינו, אפשר לחשוב איזה יציר מופלא בא לעולם הערב. הרי רק לפני שנתיים הייתם ביחד אתם, וזו היתה הממשלה הכי אומללה, הכי אומללה בתולדות מדינת ישראל. זה מה שאנחנו יודעים עד עכשיו. תפתיעו? 
       
       מכל מקום, אנחנו לא נעשה עבודה קלה, לא לשרון ולא לפרס. אם שרון לא יתנתק, זה יהיה על אחריותו. הוא לא יוכל לגלגל את זה לפתחנו ולהגיד: אני, מה זאת אומרת? אני רציתי להתנתק. לא זו בלבד, רציתי בכלל לפנות התנחלויות כאלה וכהנה, אבל אלה, המשוגעים האלה, לא נתנו לי. לא יתנתק, זה עליו ועליכם. הוא יאשים אתכם, אל תדאג. כאשר תהיה הצלחה, היא תהיה שלו; כאשר יהיה כישלון, הוא יהיה רק שלכם, של מר פרס ושל כל חברי מפלגת העבודה. 

היו"ר נסים דהן:
       
       חבר הכנסת אורלב, חמש דקות.

זבולון אורלב (מפד"ל):

       מה חמש דקות? 50 דקות. 

היו"ר נסים דהן:

	את זה הסיעה שלך קבעה, לא אני. 
       
רוני בר-און (הליכוד):
       
       אבל הסיעה קבעה גם לשריד חמש דקות. אי-אפשר ככה. 

היו"ר נסים דהן:

	רבותי, יש כאן יושב-ראש כנסת, וכשהוא מוסיף למישהו - - - 

רוני בר-און (הליכוד):
       
       אדוני היושב-ראש, ועדת הכנסת לא תקבע יותר סדרי דיון.

היו"ר נסים דהן:

	את זה צריך להגיד ליושב-ראש הכנסת, לא לי.

רוני בר-און (הליכוד):
       
       היא לא תקבע יותר סדרי דיון. שיתנהלו דיונים לפי עומק דעתו של היושב-ראש.

היו"ר נסים דהן:

	אדוני יושב-ראש ועדת הכנסת, אנא, את התלונות שלך ליושב-ראש הכנסת, לא ליושב-ראש הישיבה. 

זבולון אורלב (מפד"ל):
       
       יושב-ראש הכנסת נתן הוראות מיוחדות באשר ליוסי שריד?

היו"ר נסים דהן:

	כן. הוא הוסיף לו שלוש דקות. גם לך אני לא אפריע.

זבולון אורלב (מפד"ל):
       
       אדוני היושב-ראש, חברי חברי הכנסת, אינני יודע אם חבר הכנסת יוסי שריד - - - 

היו"ר נסים דהן:

       חברי הכנסת שמברכים את חבר הכנסת אפללו, זה יפה מאוד, אבל לא במליאה. חבר הכנסת אפללו, ברוך הבא, אם אפשר לצאת אתו כדי שתוכלו באמת לברך אותו.

זבולון אורלב (מפד"ל):
       
       גם אני מקדם בברכה את חבר הכנסת אפללו שחזר אלינו. ברוך השם, נראה טוב. נאחל לו המשך רפואה שלמה והחלמה מהירה.

היו"ר נסים דהן:

	אמן.

זבולון אורלב (מפד"ל):
       
       אדוני היושב-ראש, חברי חברי הכנסת, אני מצטער שחבר הכנסת שריד סיים את דבריו ועזב את האולם. הוא נאם באמת נאום חוצב להבות נגד ראש הממשלה ונגד מפלגת העבודה, והכה אותם שוק על ירך. אני רק שואל את עצמי, חברי מרצ, הרי אתם היום בהימנעות שלכם - - -

חיים אורון (יחד):
       
       לא, אנחנו מצביעים בעד.

זבולון אורלב (מפד"ל):
       
       אתם מצביעים בעד?
       
חיים אורון (יחד):
       
       כן.

זבולון אורלב (מפד"ל):
       
       אז אתם בהצבעתכם בעד מקיימים את הממשלה.

חיים אורון (יחד):
       
       נכון.

זבולון אורלב (מפד"ל):
       
       אז מה כל הנאום הזה? אני לא מבין את זה. אילו דברים נגד הממשלה ונגד ראש הממשלה, שיש לו קופה של שרצים. איזה פער מדהים בין הנאום, רטוריקה מופלאה, לבין הידיים שלכם. מה, אין קשר בין הראש ליד? מה הדבר הזה? עובדים בעיניים על האנשים? אתם נגד הממשלה – תצביעו נגד. אתם בעד – תצביעו בעד, אבל אל תדברו ככה על החברים שלכם. אני לא מבקש שום שכר ממפלגת העבודה.

עזמי בשארה (בל"ד):
       
       אצלכם הראש זה כמו היד.
       
זבולון אורלב (מפד"ל):
       
       אצלנו, הכול אותו דבר. אצלנו זה יד אחת וראש אחד. 

חיים אורון (יחד):
       
       - - -

היו"ר נסים דהן:
       
       חבר הכנסת אורון, בטח לא משם.

זבולון אורלב (מפד"ל):
       
       חברי הכנסת, זה רק מראה עד היכן הצניעות של השמאל מגיעה. לנאום כזה נאום ולאפשר בהצבעה שהיום הממשלה תורחב ותקום, צריכים קצת יושר, צריכים קצת הגינות. אבל כנראה, הדברים האלה פסו מן העולם, לפחות בשמאל.

       ההערה הראשונה שאני חייב להעיר לגבי הממשלה החדשה, שתמוה שמכל שפע השרים שיתמנו פה היום, ממשלה של 23 שרים, אין שר רווחה. כלומר, כל האוכלוסיות החלשות במדינת ישראל, להן לא יכלו למצוא שר רציני, אחראי, כדי לדאוג לאנשים שצריך לדאוג להם הכי הרבה. 
       
       אני מכבד את ראש הממשלה, שהוא גם שר הרווחה, וזה אפילו כבוד. אבל כולנו יודעים במה עסוק ראש הממשלה. כשר לשעבר אני יכול להעיד שאין לו הרבה זמן לעסוק בזה. עם כל הרגישות שלו לענייני רווחה, ואני מוכרח לומר שיש לו רגישות, לא עוזר שום דבר. 
       
       יש מנכ"לים מצוינים במשרד הרווחה, פרופסור גולדברגר, ובביטוח הלאומי - ד"ר יגאל בן-שלום. אבל זו מדיניות שצריך להיאבק עליה. בלתי מתקבל על הדעת איך ממשלה מפקירה את כל האוכלוסיות החלשות. לא מספיק שהיינו צריכים להיאבק שנתיים על מדיניות כלכלית ניאו-ליברלית, ששחקה באופן קשה מאוד את המדיניות החברתית, עכשיו גם אין שר רווחה, ואומרים לי, שבתום תקופת הניסיון של שרון, אם הוא יצליח בניסיון אצל הרב אלישיב שליט"א, אז יתמנה סגן שר, הרב רביץ. אני מאוד מכבד את הרב רביץ, אבל עם כל הכבוד, משרד הרווחה זה לא תפקיד לסגן שר. צריך פה אדם במשרה מלאה. ולו בגלל זה, חייבים שלא לאפשר את הקמת הממשלה הזאת.

       דבר שני, זה שהממשלה שיצביעו עליה היום - אני מקווה שאולי יתרחש איזה נס ולא יהיה רוב, אבל אם היא תוקם, זו ממשלה שמוקמת במודע והולכת במודע להציב את מדינת ישראל במצב מאוד מסוכן. היא מקדשת את כל האמצעים לביצוע תוכנית מדינית, שהממשלה המקורית לא הסכימה לה. ובגלל תוכנית ההתנתקות הליכוד מפוצל, ולמעשה, במחנה הלאומי בכנסת הזאת, במחנה הימין, אין לראש הממשלה רוב להעביר את התוכנית. כך גם לא היה לו רוב בקרב  המתפקדים. 
       
       ראש הממשלה הולך להקים ממשלה שהוא לא רצה להקים מלכתחילה, לפני 21 חודש, עם השמאל, רק כדי לבצע את תוכנית ההתנתקות, עם כל הפגמים שנפלו בדרך, והוא בעצם דוחק את המיעוט למצב בלתי אפשרי ולמצב מאוד מסוכן, עד כדי שפיכות דמים, חס וחלילה. אני שולל סרבנות מכל סוג שהוא. אני שולל קריאה להפרת החוק מכל סוג שהוא, בלי מכבסה של מלים. אני שולל כל אלימות ומגנה את הדברים האלה. אבל הדמוקרטיה לא נועדה לשרת את הרוב. דמוקרטיה נועדה להגן על המיעוט, והיום יש מיעוט בכנסת הזאת שחש שדורסים אותו, שעושים פה את כל הקומבינות, את כל המניפולציות, שלכאורה מותר לעשות כדי לבצע את התוכנית הזאת. 
       
       אני אמרתי ואני אומר לראש הממשלה, שהוא דוחף את העם הזה לעימות מאוד מסוכן. יש מוצא. זה לא הכרחי. זה לא אונס, זה לא כוח. אם יש מחלוקת כה עמוקה - ללכת למשאל עם. אמרנו זאת כמה וכמה פעמים ואנחנו נמשיך ונאמר לראש הממשלה: אין לך לגיטימציה. אין לך הכשר ללכת לתוכנית הזאת בלי לשאול את העם, גם אם תקים ממשלה שבאופן טכני יש לה רוב בבית הזה, ואני מקווה שלא יהיה לה רוב, עדיין בעם אין לתוכנית הזאת הכשר. לכן, לא צריכים ללכת ולבצע את תוכנית ההתנתקות.

	משפט אחד, אדוני היושב-ראש, ואני מודה לך, ליהדות התורה: קראתי את ההסכם הקואליציוני. לא נעים לי להגיד לכם, לא קיבלתם שם כלום. הכול מכבסה של מלים. מה פירוש: לא יופלה עובד לרעה בגין היותו שומר שבת? זה חוק. תביא מקרה כזה, נמצה את החוק. מה הרווחתם פה? שהיום יום שני? הממשלה תכבד את השבת ואת מועדי ישראל. בוקר טוב. מה זה תכבד? מה זה פה, כיבוד אב ואם? אנחנו קראנו בעשרת הדיברות "שמור את יום השבת לקודשו". לשמור על החוקים. הוספתם פקחים? הבטחתם הגדלת הקנסות? מה זה המלים האלה? לא קיבלתם כלום. הסכמתם לפירוק המועצות הדתיות. מה אתם אומרים, עוד 75 יום יהיה משהו אחר. אני לא מבין. עמדתם פה ונאמתם במשך שנתיים נאומים חוצבי להבות. הרסו, פירקו את משרד הדתות, הרב גפני. 

משה גפני (יהדות התורה):
       
       המלה סטטוס-קוו לא היתה בהסכם שלכם.
       
זבולון אורלב (מפד"ל):
       
       ההסכם שלנו היה הרבה יותר טוב מסטטוס-קוו.
       
משה גפני (יהדות התורה):
       
       ראינו, שנתיים.
       
זבולון אורלב (מפד"ל):
       
       ההסכם שלכם מוביל עכשיו באמת לקריסה אמיתית, פשוט בגלל תפקידים. בואו נאמר את האמת, לא קיבלתם כלום. את הכסף קיבלתם - - -

משה גפני (יהדות התורה):
       
       למה אתה התפלגת מאפי איתם? אנחנו לא לוקחים תפקידים.
       
זבולון אורלב (מפד"ל):
       
       אני לא התפלגתי, אדוני. רוב המפלגה תמכה בי. אני לא התפלגתי. 
       
       אדוני, את הכסף קיבלתם עבור ההצבעה על התקציב, ואני מכבד את זה.
       
משה גפני (יהדות התורה):
       
       גם של ישיבות ההסדר.
       
זבולון אורלב (מפד"ל):
       
       אמרתי שאני מכבד את זה.
       
משה גפני (יהדות התורה):
       
       אז תכבד.

זבולון אורלב (מפד"ל):
       
       ההצבעה עבור התקציב - לא קיבלתם פה כסף נוסף, לא קיבלתם פה שום דבר. מה שקיבלתם זה תפקידים. אני חושב שפילגתם את עולם התורה, פילגתם את היהדות הדתית והחרדית - - -
       
משה גפני (יהדות התורה):
       
       לא ייאמן שאתה אומר את זה. מה אתם עשיתם? את מי פילגתם?
       
זבולון אורלב (מפד"ל):
       
       אנחנו הגנו על הדת. אם אנחנו לא היינו נכנסים, היתה נכנסת מפלגת העבודה. תודה רבה.
       
היו"ר נסים דהן:
       
       נא לא להפריע, חבר הכנסת גפני. תודה. חבר הכנסת אברהם רביץ, בבקשה.
       
אברהם רביץ (יהדות התורה):
       
       אדוני היושב-ראש, חברי הכנסת, חבר הכנסת זבולון אורלב, אני רוצה לאחל לך באמת מכל הלב, שבאמת תזכה להיות שומר ישראל. אנחנו צריכים אופוזיציה שתשמור עלינו, שלא נעשה שטויות ולא נפקיר את ענייני הדת בשביל נזיד עדשים או אפילו בשביל משרות. אתם לקחתם, שמעתי, איזה שתי משרות וחצי פעם. חשוב מאוד באמת שתהיה מפלגה דתית שתשמור על הערכים האלה, ותעזרו לנו, שלא נטבע בתוך העשייה הגדולה שמצפה לנו. זה תפקיד מאוד חשוב. אתה יודע, זה מוסיף הרבה יראת שמים. אבל צריך לעשות את זה בכנות, בדרך-ארץ, בשלום, מתוך כוונות טובות. אפשר גם לפעמים לדבר לאו דווקא מעל במת הכנסת. זה בסדר גמור. אבל אני חושב שתמיד צריכה להיות מפלגה דתית באופוזיציה. תמיד. אז עשינו תורנות עכשיו, ואני מקווה מאוד שתמלאו את תפקידכם באהבה, בחיבה וברצון, ואנחנו נישמע לביקורת שלכם. 
       
       אני חושב שבעזרת השם יהיה גם שר רווחה טוב, שילמד את הסוגיות, שילמד את הדברים הטובים שעשית במשרדך – ועשית – וגם ילמד את הדברים הטובים פחות – וגם את זה עשית. אנחנו נעבוד על בסיס של שוויוניות – ואתה דיברת בשם הדגל הזה –  ועל-ידי כך רבים מצעירינו, שהיו זקוקים כל כך לסיוע בפנימיות, פסקו לקבל את הסיוע הזה, בגלל דגל השוויוניות. אנחנו נעשה כמה תיקונים, ואני מקווה שתשמרו עלינו שלא נעשה קלקולים.
       
       מכיוון שבכל זאת חברת שינוי אחת או שתיים נמצאות כאן - - - 

עזמי בשארה (בל"ד):
       
       שלוש. 

אברהם רביץ (יהדות התורה):
       
       כן, שלוש. כולן נשים. זה טוב, יש לכן המון כוח. בזכות נשים צדקניות נגאלו ישראל ממצרים. אני חושב שאתן תעוצו עצה טובה, מוסרית, אם תגידו ליושב-הראש שלכם שיתפטר מתפקידו כראש האופוזיציה. מהקואליציה סילקו אותו, גירשו אותו, והנה כמעט גירשו אותו היום גם מהאופוזיציה. לא ייתכן שיעמוד כאן אדם שמייצג את האופוזיציה וישמיץ, ויכפיש, וידבר דברים כל כך לא הוגנים נגד האופוזיציה ששלחה אותו לייצג אותה. איש ליברלי, תרבותי, תופס את הבמה ומכפיש את הציבור ששלח אותו. 
       
אליעזר כהן (האיחוד הלאומי - ישראל ביתנו):
       
       רה-ארגון באופוזיציה. 
       
אברהם רביץ (יהדות התורה):
       
       אני חושב שזה לא הגון. ראוי שהוא עצמו יסיק את המסקנות האלה.
       
       חבר הכנסת אפללו, אני מאחל לך רפואה שלמה בתוך שאר חולי ישראל. שהקדוש-ברוך-הוא  ישמור עליך. אתה איש טוב. 
       
היו"ר נסים דהן:
       
       אמן. 
       
אברהם רביץ (יהדות התורה):

       רבותי, אני רוצה לפנות לאחי, רעי, אהובי – שאלו אותי קודם, לאחר שהייתי אצל ראש הממשלה שרון, למה אני עצוב כל כך, הרי קיבלנו הכול. לא יועיל שום דבר, אנחנו, לפחות, נהיה עצובים. מאוד. אני רוצה לפנות לאחי שוב: תראו, אני יודע שיש דברים שעושים מסיבות טקטיות, זמניות – יוצרים מלחמה והולכים למאבקים, ואי-אפשר לבוא עם פשרה כלשהי באמצע, כי אז המאבקים הצודקים מבחינתכם נראים כדברים שאינם במקומם. אבל אולי באמת הגיע הזמן, היום, כאשר, רחמנא ליצלן, זה עומד להתרחש, ויהודים ינותקו חס וחלילה ממקומות מגוריהם, זה עומד לקרות, מדוע שאתם – הוצאתי תוכנית מדינית, שלחתי אותה לכל חברי הכנסת, קיבלתי תשובות. אתם יודעים מהן רוב התשובות? המתנחלים לא יסכימו. 
       
       קיבלתי לכך אפילו אישורים מחברי הכנסת הערבים, שיהודים יוכלו לגור בכל מקום בארץ-ישראל. הדגל, הסמל – הוא חשוב, אבל לא הכי חשוב – מדוע לא נפתח עידן חדש פה, שמגובה גם בהבטחה האלוקית, גם עם כל מאמרי חז"ל שנוגעים לכך, מאז ועד עתה, שיהודים יוכלו לגור בכל מקום? ודאי שיותר נעים שכל אחד גר תחת שלטונו שלו, של עמו, אבל זה לא הולך. אז נכון שאסור להגיד את זה בתחילת דרך הלחימה או המאבק, אבל היום? מדוע לא יקום גוף גדול ויאמר את המלים הפשוטות ביותר: אנחנו כאן, אנחנו גרים כאן, אנחנו רוצים להמשיך לגור כאן, כי זו הארץ המובטחת לעם ישראל, יש לה קדושה ובשבילנו זה העיקר? 
       
       אם היתה באה קריאה כזאת מאחינו המתיישבים, המתנחלים, שהיתה אומרת: אנחנו מוכנים – פני המזרח התיכון היו משתנים. איזה עם מאומות העולם לא היה מסכים לכך? מי היה יכול להתנגד לדבר הומני כזה? העולם לא רוצה כיבוש, אבל הוא גם לא רוצה התנתקות, הוא גם לא רוצה טרנספר משום כיוון. למה לא קם מנהיג אחד ואומר: רבותי, אנחנו פה כי אנחנו פה? 
       
בנימין אלון (האיחוד הלאומי - ישראל ביתנו):
       
       אומרים, אבל הוא לא - - - 
       
אברהם רביץ (יהדות התורה):

       גם ראש הממשלה לא יוכל לעמוד בפני קריאה כזאת, כי היא לא סותרת את עקרונות הקואליציה. 
       
       אני רוצה לומר ולהבהיר, שאחת הסיבות להסכמתנו להצטרף לקואליציה היא, שהחוקה תיעשה בהסכמה של כל העם היושב בציון, ואם לא – שלא תיעשה. אנחנו כאן במצב משברי מבחינה זו, ואני מקווה שהמשבר הזה יפוג. אני מזהיר כל מיני טרמפיסטים שרוצים לתפוס טרמפ על הסכמתנו להצטרף לממשלה, שהם אכן ישנו את הכלל הזה, כי זה בשבילנו הדבר החשוב ביותר. 
       
עזמי בשארה (בל"ד):
       
       העם היושב בציון זה כולל גם - - - 
       
אברהם רביץ (יהדות התורה):
       
       זה גם אתה. 
       
היו"ר נסים דהן:
       
       תודה. נו, מה אתה רוצה, עזמי בשארה, קיבלת תעודת גיור בלי לעשות תהליך גיור. 
       
       חבר הכנסת מוחמד ברכה, בכבוד. 
       
מוחמד ברכה (חד"ש-תע"ל):
       
       מברוכ עלינו, העם היושב בציון. 
       
היו"ר נסים דהן:
       
       חבר הכנסת עזמי בשארה, קיבלת תעודת גרות בלי להתגייר. אתה העם היושב בציון.
       
עזמי בשארה (בל"ד):
       
       לא, זה כולל את כל האזרחים - - - יש משפחה ערבית בשם צַיוּן, זה לא העניין. 
        
מוחמד ברכה (חד"ש-תע"ל):
       
       יש רחוב מאוד נחמד בטייבה שקוראים לו רחוב צַיוּן, משפחה ערבית מאוד שורשית.
       
       אדוני היושב-ראש, רבותי חברי הכנסת, בעצם ראש הממשלה עמד כאן והציע להוסיף כמה שרים, אבל הוא לא כלל שום דבר חדש בכל הקשור למדיניות הממשלה – לא בנושא החברתי, לא בנושא הכלכלי ולא בנושא השלום. בעצם מפלגת העבודה ויהדות התורה מצטרפות לממשלה הקיימת על-פי אותם קווי יסוד, ללא זיק של בשורה בתחום כלשהו. הם באים לשמש חיל תומך לשרון בעת מצוקה בתוך מפלגתו, מפלגה שהיא היום שסועה, מפולגת, שאחד הפלגים בה פשוט מתנהל עם מושגים ועם גישות כהניסטיים לכל דבר ועניין.

       מפלגת העבודה מצטרפת לממשלה הזאת, מצטרפת למפלגת השלטון הזאת. מפלגת העבודה בעצם, כפי שאומרים, ניהלה את המשא-ומתן הקואליציוני הארוך ביותר, כעשרה חודשים, על מנת להצטרף לממשלה הזאת. אבל לאורך כל הדרך, לאורך כל הדרך של המשא-ומתן, לא שמענו על שום דבר שבא לדבר על שינוי סדר עדיפויות יסודי, גם לא בתחום הכלכלי, לא בתחום המדיני. אפילו מראית עין של התייחסות לציבור הערבי, שמהווה 20% מאזרחי המדינה, לא שמענו; על אף המצוקה, האבטלה, העוני, התשתית ההרוסה, הרשויות שקורסות, לא שמענו אפילו זיק של מלה שיכול להפיח זיק של תקווה בקרב הציבור הזה. והיום פתאום טרחו ראשי מפלגת העבודה להתקשר ולדבר אתנו על האחריות שמתבקשת בעת הזאת, ותוכנית ההתנתקות וכו' וכו'.
       
       כשבאים להצביע על ממשלה, לא מצביעים על צעד אחד שהיא עושה, אלא על המכלול של המדיניות שלה. והממשלה הזאת, גם אחרי שמפלגת העבודה תהיה חלק ממנה, תמשיך לדגול בכלכלה דורסנית קפיטליסטית שבאה לשחוק ולדרוס את השכבות החלשות עוד יותר ולדרדר אותן לתהומות עמוקים של מצוקה. אפילו השאיפה שמישהו במצב סוציו-אקונומי נמוך ישאף להיות בשכבות הביניים, זה כבר לא קיים, כי כבר אין שכבות ביניים כמעט. יש שכבה דקיקה מאוד של בעלי הון, של אנשים שצוברים הון אדיר, ויש אבק אדם שנמצא למטה, ולכן אנחנו רואים שהפערים החברתיים הולכים ומתרחבים. 
       
       אדוני היושב-ראש, רבותי חברי הכנסת, גם בתחום הפוליטי אין צורה. בעצם, גם צעדים חשובים ככל שיהיו, כמו פינוי התנחלויות ברצועת-עזה - אבל הצעדים האלה באים כדי להנציח את הכיבוש בגדה, להעמיק את המפעל הקולוניאליסטי בגדה המערבית ולהנציח את גדר ההפרדה. 
       
       בעצם אין צורה של שלום במה שמנסים לשוות כאקט כאילו של שלום. והנה אנחנו שומעים אותן מנטרות שיוצאות מראש הממשלה ומסביבתו כלפי ההנהגה הפלסטינית. עכשיו שרון יבחן את ההנהגה הפלסטינית החדשה במעשים. זאת אומרת, שרון עכשיו הוא במעמד של השופט שיכול לתת חותמת של הכשר להנהגה הפלסטינית או לא. 
       
       בעצם, המשא-ומתן בין שתי ההנהגות, הישראלית והפלסטינית, הגיע כבר לפני שנים לנקודה של הנגיעה בנושא הסדר הקבע. והניסיון למקד את ההתעניינות אך ורק בתוכנית ההתנתקות על מנת להסיח את הדעת מהפשעים היומיומיים שעושה הממשלה הזאת נגד העם הפלסטיני וכנגד הכיבוש, בעצם הוא גם ניסיון לחמוק מהמחויבות לדון בשאלות הסדר הקבע - הנושא של הגבולות והנסיגה המלאה, הנושא של ירושלים המזרחית בירת פלסטין, והנושא של זכות השיבה והנושא של פירוק ההתנחלויות. 
       
       בעצם, אנחנו לא שומעים, לא היום ולא אחרי שמפלגת העבודה תהיה חלק מהממשלה הזאת, על כוונה ללכת ולדון בשאלות היסודיות של הסכסוך, אלא שוב לנסות ולשווק את הדחליל הזה של תוכנית ההתנתקות החד-צדדית, שבאה ונתפרה לפי המידות של שרון, וכאילו זאת האג'נדה היחידה באזור. זו לא תוכנית שלום, זה ניסיון להנציח את העימות וההתכחשות לזכויות של העם הפלסטיני. 
       
       ולכן, הממשלה הזאת, לא בתחום של הדמוקרטיה שבא לידי ביטוי על-ידי כל מיני ביטויים על תולעים, ולא בנושא של המשא-ומתן המדיני, שמתכחש לכל יסודות המשא-ומתן המדיני עם העם הפלסטיני, לא בנושא הכלכלי-החברתי, שבא כדי להנציח את המדיניות הקפיטליסטית הדורסנית נגד השכבות החלשות, ולא לטפח תקווה בציבור הערבי שיש תהליך או מהלך כלשהו לכיוון של שוויון או היענות לדרישות הבסיסיות של הציבור הזה. ולכן אני מתפלא על שום מה באים אלינו כל מיני מליצי יושר ממפלגת העבודה כדי להגיד לנו שזו שעת האחריות. אחריות למה? אנחנו לא רוצים לקחת חלק באחריות לפשעים של הממשלה, לא בתחום המדיני, לא בתחום החברתי, לא בתחום הדמוקרטיה ולא בתחום של זכויות המיעוט הערבי במדינת ישראל. תודה רבה. 
       
היו"ר נסים דהן:
       
       תודה רבה. חבר הכנסת עמיר פרץ, חמש דקות. אחריו - חבר הכנסת עזמי בשארה. נא לא להפריע. חברי הכנסת, תודה. 
       
עמיר פרץ (עם אחד):
       
       אדוני היושב-ראש, חברי הכנסת, כנסת ישראל  מזמנת לא אחת לחברי הכנסת שלה מצבים פוליטיים מסובכים. ואני מוכרח להודות, שהיום אני נמצא במצב פוליטי מסובך. אני באמת רוצה לפרוס בפני חברי לכנסת את המורכבות הבלתי-אפשרית כמעט של המבנה הפרלמנטרי שבו אנו חיים, כשהקשר בין הממשלה לתומכיה הוא קשר מקרי, והקשר בין עמדות האופוזיציה לתומכיה גם הוא קשר מקרי. כפי שאתם יודעים, הרי מפלגת עם אחד חתמה על הסכם עם מפלגת העבודה, ואני חלק בלתי נפרד ממפלגת העבודה, אבל אני אינני חלק מהקואליציה. ותשאלו איך זה יכול להיות, איך קורה דבר כזה. כיוון שאני בהחלט חותם על הרבה הסכמים, וצופה בדרך כלל התרחשויות, זה תפקידי - - - 
       
היו"ר נסים דהן:
       
       מפלגת שינוי, נא לא להפריע. תמשיך, אדוני. 
       
עמיר פרץ (עם אחד):
       
       יושב-ראש האופוזיציה, לפחות דבר אחד אתה צריך לעשות. אתה לא חייב לדבר בשם האופוזיציה, אבל אתה יכול להגן על אנשי אופוזיציה כשהם עומדים על הדוכן. 
       
מל פולישוק-בלוך (שינוי):
       
       אתה עכשיו בקואליציה או באופוזיציה?
       
עמיר פרץ (עם אחד):
       
       אני משתדל להסביר. 
       
היו"ר נסים דהן:
       
       חבר הכנסת פרץ, אתה יכול להתפלפל אתם אופוזיציה-קואליציה חמש דקות ולסיים את הזמן שלך, אז נא לא להתפלפל. תמשיך בדברים שלך. 
       
עמיר פרץ (עם אחד):
       
       אני אומנם חתום עם מפלגת העבודה, אבל בהסכם שחתמתי, עמדתי על כך שיהיה סעיף שנותן לי חופש הצבעה בנושאים כלכליים-חברתיים. לצערי הרב, ראש הממשלה לא הסכים, כפי שצפיתי, שיהיה למישהו חופש הצבעה בנושאים כלכליים-חברתיים. ולכן, מפלגת העבודה חתומה עם הליכוד, שמונת השרים, שלושת סגני השרים, מול 19 מנדטים בלבד. שלא יהיו אי-הבנות: היום אנחנו נצביע בעד שרי הממשלה, מכיוון שבשבילי כל שר ממפלגת העבודה שמצטרף, זה חלק מאותם שרים שמחזקים את התהליך המדיני, שהוא אחד הדברים החשובים למדינת ישראל. אבל ביום רביעי, כשיגיע שר האוצר בנימין נתניהו ויעמיד את התקציב להצבעה, אנחנו נצביע נגד. אנחנו נהיה האופוזיציה החברתית יחד עם החברים שלנו באופוזיציה, ולא ניתן בשום פנים ואופן, גם לא לשר אוצר שהוא של ממשלת אחדות, לא נסכים שלרגע אחד כל המאבק על כבוד האדם במדינת ישראל  ילך לאיבוד. 
       
       אני רוצה לפנות לחברי, חבר הכנסת טומי לפיד, חברי לאופוזיציה: אני עשיתי כל מאמץ שלא תהיה יושב-ראש האופוזיציה. לצערי, לא הצלחתי, יכול להיות שאני אצליח בפעם הבאה. אני מודיע לך שאני אמשיך לעשות מאמצים. אני אגיד לך למה. כי מה הולך לקרות פה בכנסת? ביום רביעי יבוא תאצ'ר מהממשלה ויעלה תאצ'ר מהאופוזיציה. איך אנחנו נשלים עם העובדה הזאת? הרי לא ייתכן שמי שיתמוך יותר מכולם בשר האוצר שהגיש את המדיניות הכלכלית שלו, יהיה יושב-ראש האופוזיציה. ואני יודע שאתם תצביעו נגד התקציב. אבל אתם לא מצביעים נגד התקציב בגלל המדיניות של התקציב שנוגעת לאזרחים, אתם מצביעים נגד התקציב בגלל אותם 270 מיליון שקל של אגודת ישראל, לא יותר מזה.

רוני בריזון (שינוי):
       
       אתה טועה, 290.
       
חמי דורון (שינוי):
       
       אתה טועה, לא רק בגלל זה.
       
היו"ר נסים דהן:
       
       תודה רבה, חברי הכנסת משינוי, על ההערות והתיקונים.
       
עזמי בשארה (בל"ד):
       
       איך תצביע - - -
       
היו"ר נסים דהן:
       
       תודה.
       
עמיר פרץ (עם אחד):
       
       נגד. הודעתי חד-משמעית.
       
היו"ר נסים דהן:
       
       הוא ממשיך.
       
עמיר פרץ (עם אחד):
       
       אני מקווה שבכל פעם יכניסו לתוך התקציב איזה 100 מיליון שקל לחרדים, כדי ששינוי יצטרכו להצביע נגד. כי הרי אם לא היו 290 מיליון שקל, הם היו עם כל 15 המנדטים שלהם מצביעים בעד המשך הקיפוח במדינת ישראל - - -
       
עזמי בשארה (בל"ד):
       
       זה התקציב שלהם, של הממשלה שלהם.
       
עמיר פרץ (עם אחד):
       
       נכון. 
       
       אני מודיע לכם, חברי מהאופוזיציה, אני אהיה יחד אתכם בתמיכה בשרי העבודה, בכך שהם מצטרפים לממשלה - - - 
       
היו"ר נסים דהן:
       
       תודה.
       
עמיר פרץ (עם אחד):
       
       - - - אני אתמוך בנושאים המדיניים, אבל יחד אתכם אני אמשיך להיאבק במדיניות הכלכלית שהופכת את החברה הישראלית למדינה של עולם שלישי. תודה.
       
היו"ר נסים דהן:
       
       תודה. חבר הכנסת עזמי בשארה – חמש דקות. אחריו - חבר הכנסת טלב אלסאנע, ואחריו - חברת הכנסת גילה גמליאל.
       
עזמי בשארה (בל"ד):
       
       אדוני היושב-ראש, חברי הכנסת, אני חושב שיש משהו שנראה לי שהוא כבר בצורה מופגנת דפוק בצורת המשטר בישראל; אני רק לא סומך שוב על רייכמן ושות' וכל מיני מקומות ששוב יציעו חוקות וכו'. בפרלמנט הישראלי יש רוב פוליטי שונה לגמרי מהרוב הקואליציוני של הממשלה. לממשלה יש רוב פוליטי בבית, אבל הוא לא חופף לגמרי את הרוב הקואליציוני. זה רוב שונה. עכשיו אנחנו מבינים מעמיר פרץ שגם הרוב החברתי-הכלכלי של הממשלה הוא לא אותו הרוב הקואליציוני, כלומר, הוא יהיה באופוזיציה החברתית. מה נותר? באילו נושאים יהיה הרוב הקואליציוני הרוב החופף את מדיניותה של הממשלה באיזה תחום חוץ מהתחום של הג'ובים, חוץ מהתחום של המינויים? אני חושב שזה משהו מאוד מסוכן, אין דבר כזה. פשוט לא ייתכן דבר כזה. 
       
       אני רוצה להגיד, אף שאני מבין ללבה של מרצ, לפחות אני מבין את מרצ יותר משאני מבין את העבודה, שהיא עושה את זה פוליטית, ולא בשביל מינויים ושרים, ואילו האופוזיציה הלוחמת של העבודה – שאין ממנה אף אחד פה עכשיו – עכשיו אני מבין שהיא הובילה כל הזמן בשביל ללכת לכיסאות ולא לשום התנתקות; בשביל להתנתק מהאופוזיציה, מכיסאות האופוזיציה. זה ברור, לדעתי, ומאז קמפ-דייוויד הם לא חוזרים לעצמם. הם פשוט לא חוזרים לעצמם, הם לא לוקחים את עצמם בידיים מאז קמפ-דייוויד; לא הצליחו לבוא עם שום תוכנית מדינית שתתחרה עם התוכנית המדינית של הליכוד; הם סומכים על שרון שיוציא להם את תפוחי האדמה הבוערים מהאש, ואין להם שום תוכנית מדינית. כל מה שהם רוצים, זה ששרון יעשה את המלאכה בשבילם, אבל הם עצמם, לדעתי, איבדו את עצמם, איבדו את זהותם. לכן לא יעזור להם שום דבר. הם יקבלו משרדים בממשלה כאשר הם איבדו את עולמם. 
       
       אנחנו, אדוני היושב-ראש, נשאלנו על-ידי כמה גופים בבית, איך אתם יכולים להצביע אם הנושא של הממשלה יעמוד על הקולות שלכם; האם תרשו לממשלה ליפול ואתה גם תוכנית ההתנתקות? אני רוצה להבהיר פה את עמדתנו: כן, אם הממשלה הזאת היתה נופלת בקולותינו, היינו חושבים שנפל בחלקנו כבוד גדול להפיל אותה. אין שום בעיה, היינו מפילים אותה, גם אם זה היה עומד על קולותינו. כי הממשלה בכל מדיניותה עומדת להצבעה ולאמוננו, ולא נושא ההתנתקות בלבד. 
       
       כאשר זה עמד על ההתנתקות, אני רוצה פעם אחת ולתמיד להבהיר את העמדה כאן, למה נמנענו פה בהצבעה על ההתנתקות, והאם זה אומר שאין לנו עמדה על ההתנתקות, כלומר, נמנענו כי אין לנו עמדה? לא, יש לנו עמדה. אנחנו נגד תוכנית ההתנתקות, שיהיה ברור. אבל כאשר נוצר פה מחנה נגד תוכנית ההתנתקות שהוא מחנה המתנחלים, יצרנו מחנה שונה שהוא נגד, הוא לא בעד. אנחנו לא רצינו שיעמוד פה בני אלון וידבר בשמנו, בשם המתנגדים, ולכן יצרנו את המחנה של הנמנעים. 
       
       אבל, אנחנו חושבים שתוכנית ההתנתקות היא תוכנית גרועה, אנחנו לא חושבים שהיא תוכנית טובה, להבדיל ממפלגת העבודה שחושבת ששרון יעשה לה את המלאכה. אני חושב שהוא לא יעשה לה שום מלאכה, יש לו תוכנית ואסטרטגיה בראש, שהיא מדינה פלסטינית על 40% מהגדה המערבית. זו התוכנית שלו, אין לו שום תוכנית אחרת. ואני לא תומך בה גם אם היא כוללת הוצאת התנחלויות מעזה וחיזוק ההתנחלויות בגדה. 
       
       כאשר הוא מקבל והוא חושב אותה להישג העיקרי של ממשלתו, אלה ה-commitments של בוש במכתב שלו לשרון, והוא מביא לנו את זה לכנסת. תסתכלו אצלכם, חברי חברי הכנסת ב-file, בתיק הזה שנקרא "תוכנית ההתנתקות" – מכתב בוש לשרון הוא חלק בלתי נפרד מתוכנית ההתנתקות. ככה אנחנו קיבלנו את זה על השולחנות שלנו. 
       
       אני לא מצביע "כן" למכתב של בוש לשרון; אני לא מצביע "כן" לחיזוק ההתנחלויות בגדה. עמדתנו היא ברורה. אבל כאשר באה הממשלה ומציגה את עצמה, היא מציגה את עצמה על כל מדיניותה, לרבות תוכנית ההתנתקות, לרבות התוכנית המדינית, לרבות הכול. אנחנו לא יכולים להימנע, אנחנו נגד הממשלה הזאת. אין פה מקרה אחד שיוביל אותי להימנעות במקרה שהממשלה, היא – לא איזה אחד מהמתנחלים אומר, אני מגיש אי-אמון בממשלה על מדיניותה בעניין ההתנתקות. פה יכולתי להימנע. אבל כאשר הממשלה באה עם כלל מדיניותה ומציגה את עצמה ומבקשת את האמון שלי בה, התשובה היא "לא", היא לא יכולה להיות משהו אחר. 
       
       אני לא מבין מה קורה בפרלמנט הזה. אני פשוט לא מבין. איך אנשים מצפים ממני שאני אמנע במקרה שממשלת שרון באה ואומרת שהיא מבקשת את אמוני. אני נמנע? אני נמנע? לא רק בשרון האיש; בשרון הכלכלן, בשרון המדיניות, עם מה שאני חושב ששרון מתכנן אסטרטגיות לשטחים, לרבות חיזוק ההתנחלויות בגדה המערבית. אין פה נמנע; אנחנו נגד, ולא יכול להיות משהו אחר. 
       
       יש מחנה בשמאל הישראלי שחושב שההתנתקות טובה; בסדר, זה נימוק, הם יכולים להצביע בעד. אבל אני חושב שפה חושבים שג'ובים זה טוב למפלגת העבודה. זה לא העניין. מלכתחילה, לפני תוכנית ההתנתקות, הם הובילו קו של רצון להצטרף לממשלה בלי תוכנית ההתנתקות. מלכתחילה הם רצו להצטרף לממשלה. למה? כי אין להם מה להציע כאלטרנטיבה לממשלה. למה? כי הם איבדו את עולמם בקמפ-דייוויד. האיש האחראי לכך נקרא אהוד ברק. הוא החריב עליהם את עולמם, ומאז הם לא מוצאים את עצמם: אין להם פרוגרמה פוליטית, אין להם תוכנית, אין להם אלטרנטיבה בשום נושא. לכן כל מה שהם יכולים להבטיח לבסיס שלהם זה לא להיות אלטרנטיבה לליכוד, אלא להצטרף לממשלתו של שרון.
       
היו"ר ראובן ריבלין:
       
       תודה.
       
עזמי בשארה (בל"ד):
       
       אנחנו לא יכולים להתנהג ככה, כמובן, אדוני היושב-ראש. אנחנו מתנגדים למדיניות של הממשלה הזאת, לכן אנחנו מצביעים אי-אמון בה. כמובן, לא אישית נגד שאופיר פינס יצטרף לממשלה או שמלכיאור יצטרף; לפחות יהיו לנו אנשים שנוכל לדבר אתם. זה לא אישי בכלל, קל לי יותר לדבר אתך מאשר עם לימור לבנת, זה ברור. אני מקווה שזה ברור. אין לנו עיוורון צבעים, וזה לא אישי בכלל. זה מדיני-פוליטי. 
       
היו"ר ראובן ריבלין:
       
       חבר הכנסת בשארה, אני מאוד מודה לאדוני. עכשיו אין זמן להתוודויות אישיות בעניין היחס של כל חבר מחברי הכנסת אל חבריו, אף שזה דבר חשוב בהחלט. 
       
       חברת הכנסת גילה גמליאל, בבקשה. סליחה, סליחה. חבר הכנסת טלב אלסאנע, בבקשה. גם אם היא היתה עולה, אתה היית עולה אחריה. מה קרה? חבר הכנסת טלב אלסאנע, איך אנחנו יכולים לקפח את מעמדך – כמעט יושב-ראש האופוזיציה ברוטציה?
       
טלב אלסאנע (רע"ם):
       
       אדוני, אותי אי-אפשר לקפח, כי אני מקופח. בתקופה האחרונה חברת הכנסת גמליאל עוזרת מאוד, מכאן ומשם. 
       
היו"ר ראובן ריבלין:
       
       חבר הכנסת טלב אלסאנע, גם אני הלכתי פעם לפסיכיאטר; אמרתי לו שאני סובל מרגשי נחיתות, והוא הרגיע אותי, אמר לי שאני לא סובל אלא פשוט אני נחות. מאז אני מבין את זה. 
       
טלב אלסאנע (רע"ם):
       
       אנחנו לא סובלים מתחושת קיפוח. 
       
       כבוד היושב-ראש, חברי הכנסת, אני רוצה לציין שהממשלה הזאת, שמלכתחילה כל המדיניות שלה היתה מבוססת על איך לכבוש, לדכא ולהתנכל. לא היו זעזועים בתוך הקואליציה של אריאל שרון. לאחרונה, האופוזיציה היחידה של הממשלה הזאת היתה הממשלה הזאת, אם היו אלה בני אלון, ליברמן או כל החבורה האחרת. השינוי בה היה עקב זה שאריאל שרון, שאמר בתחילת הכהונה שדין נצרים כדין תל-אביב, החל להציג את העמדה שנצרים לא מוסיפה ביטחון למדינת ישראל אלא היא מכשול לביטחון. 
       
       אנחנו בסיעת רע"ם דגלנו מאז ומתמיד בכך שההתנחלויות הן מכשול לשלום ואי-אפשר לדבר על שלום עם המשך הכיבוש. אי-אפשר לעשות הפרדה בין שני הדברים ואי-אפשר לעשות הפרדה בין הביטחון לבין השלום כאילו הם שני דברים שונים. אנחנו אומרים שהשלום הוא הביטחון, ואין אפשרות לדבר על ביטחון ללא שלום ואין אפשרות להשיג ביטחון אם אין שלום. השלום משמעו דבר אחד פשוט: סיום הכיבוש. 
       
       המלה הזאת, כיבוש, לא אוהבים לשמוע אותה, ומנסים לתת לה משמעויות או לנסות לנסח אותה בצורה אחרת – שטחים מוחזקים או מושגים אחרים, אבל המושג האחד והיחיד המוכר במשפט הבין-לאומי, שמבטא את היחס בין מדינת ישראל לבין השטחים הפלסטיניים, הוא כיבוש. אין שום מושג אחר. 
       
       הבעיה היא שישראל רוצה להחזיק את השטחים מצד אחד ולקבל ביטחון מצד שני, להקים התנחלויות מצד אחד והפלסטינים יפרגנו להם מצד שני, אבל אין דבר כזה. לכן כנראה התחילו סוף-סוף להפנים שאין מנוס מסיום הכיבוש, וכי הכיבוש הזה אינו בעיה של הפלסטינים אלא בעיה של הישראלים. 
       
עסאם מח'ול (חד"ש-תע"ל):
       
       גם של הפלסטינים קצת. 
       
טלב אלסאנע (רע"ם):
       
       אינו בעיה רק של הפלסטינים. הוא בעיה של הפלסטינים, אבל לא רק שלהם. מצד אחד מחזיקים את השטחים האלה ולא מספחים אותם, כי אם מספחים אותם חייבים לתת לתושבים אזרחות ישראלית ולאפשר להם להשתתף בבחירות, ואז תקום מדינה דו-לאומית. רוצים מדינה יהודית, רוצים להחזיק את הפלסטינים, אבל כאילו הם לא קיימים. מצד שני רוצים להחזיק את השטחים כאילו אין בהם אנשים. הדבר הזה, אי-אפשר להמשיך בו. מדינות יותר גדולות – ארצות-הברית לא הצליחה להמשיך בשליטה בעמים אחרים, האימפריה הבריטית נפלה, ובמדינת ישראל, שלפי ההגדרה של המנהיגים כאן היא מדינה קטנה לעומת ארצות-הברית או לעומת מעצמות-העל שהיו אימפריאליסטיות בתקופה מסוימת, משלמים את הנטל ואת המחיר מבחינה כלכלית, מבחינה חברתית וגם מבחינה מוסרית. 
       
       לכן, לדעתי, אין מנוס מסיום הכיבוש, ואת תחילת הדרך ראינו בצד השני, איך העם הפלסטיני – ואולי זאת הפעם הראשונה בהיסטוריה שעם שנתון תחת כיבוש מנהל מערכת בחירות למופת. זה מוכיח דבר אחד: אומנם המולדת שלו כבושה, אבל הרצון שלו חופשי. רצון חופשי הוא המבוא לעצמאות ולחירות. גם במדינת ישראל, לפני קום המדינה, לפני העצמאות, לא קיימו בחירות, לא ניהלו מוסדות ולא ניהלו משטר דמוקרטי. 
       
רן כהן (יחד):
       
       היו בחירות ביישוב. 
       
היו"ר ראובן ריבלין:
       
       על הפרק הזה בהיסטוריה אני מציע לך לחזור. 
       
טלב אלסאנע (רע"ם):
       
       בחירות למוסדות, להסתדרות, אבל היתה כאן ממשלה? היתה כנסת? היתה ועדה מכוננת. 
       
היו"ר ראובן ריבלין:
       
       היו הרבה טענות. היו הרבה טענות. ב-1933 טענו הרוויזיוניסטים שגנבו להם את הבחירות, אבל זה קרה גם בליכוד. אני זוכר שבליכוד גנבו בחירות. 
       
טלב אלסאנע (רע"ם):
       
       היו מוסדות לא של המדינה, ובכלל לא היתה קיימת מדינה. המדינה קמה לאחר החלטת האו"ם, ולכן היו מוסדות, כמו שיש מוסדות בצד הפלסטיני, שמקיימים בחירות, אבל אני מדבר על ישות מדינית, ולא היו בחירות לישות הזאת לפני סיום המנדט הבריטי. כאן מנהלים את הבחירות בצורה מצוינת, למרות המחסומים וכל המגבלות, בצורה שמוכיחה שהעם הפלסטיני הוא עם מתורבת, עם דמוקרטי, שמפנים את הכללים האלה, וכשהוא נאבק, הוא לא נאבק נגד מדינת ישראל או נגד היהודים כיהודים. הוא נאבק נגד הכיבוש הישראלי, נגד מדיניות הכיבוש הישראלית, והוא בעד זה ששתי המדינות ושני העמים יחיו האחד ליד השני, ולא האחד על חשבון השני. 
       
היו"ר ראובן ריבלין:
       
       אני בטוח שרבים מהפלסטינים חושבים כמו שאתה אומר, אבל השיח' במסגד אמר דברים אחרים. אחד השיח'ים במסגד, כשאבו-מאזן היה שם, אמר דברים שלא כל כך עולים בקנה אחד עם מה שאמרת. הוא נגד העם היהודי. אמרתי שאני לא חושב שכולם חושבים כך. זה היה בזמן שאבו-מאזן היה בתוך המסגד. 
       
טלב אלסאנע (רע"ם):
       
       בין הנבחרים בכנסת הזאת אין כאלה שאומרים שלא צריך מדינה פלסטינית? יש אלפים שמפגינים בחוץ נגד הקמת מדינה פלסטינית, ויש פלסטינים נגד מדינת ישראל, אבל הרוב, המנהיגות הפלסטינית, הרוב המוחץ של העם הפלסטיני – אבו-מאזן, ערב הבחירות, כשהוא היה צריך לשכנע את קהל הבוחרים שלו, אמר שהוא נגד שימוש בנשק במאבק הפלסטיני למען החירות והעצמאות. הוא אמר דברים לא כל כך פופולריים, כי הוא מאמין בהם, והוא זכה ב-65% מכלל קולות הבוחרים הפלסטינים. זה אומר שידו של העם הפלסטיני אומנם מושטת לשלום, והשאלה היא איפה היד הישראלית כדי לקדם את השלום באזור. 
       
       אנחנו בסיעת רע"ם בעד ההתנתקות, אבל אנחנו דורשים שהיא תהיה חלק מיישום מפת הדרכים. היא לא צריכה להיות תחילה וסוף של תהליך. אנחנו אומרים שלא יעזור לאף אחד שום דבר, התוכנית הזאת מזמן הפסיקה להיות חד-צדדית. היא הפכה להיות רב-צדדית, עם המצרים ועם ארצות-הברית, ובסופו של דבר היא חייבת להיות דו-צדדית, עם בעלי העניין, הצד הפלסטיני. מדינת ישראל לא עושה שלום עם עצמה ולא עם ארצות-הברית. היא עושה שלום עם הפלסטינים. 
       
קריאה:
       
       איך תצביעו?
       
היו"ר ראובן ריבלין:
       
       אתם תראו איך הוא יצביע. 
       
טלב אלסאנע (רע"ם):
       
       זאת שאלה חשובה. לכן, אדוני היושב-ראש, מאחר שאנחנו רואים בחיוב את יציאת המפד"ל, בני אלון וליברמן מהממשלה, ואת כניסת אופיר פינס לממשלה, אנחנו נגד אריאל שרון, ולא יכולים להצביע בו אמון, אבל אנחנו נגד המורדים, ולא יכולים להצטרף לחזית אחת עם בני אלון, עם ליברמן ועם המורדים, ולכן נימנע בהצבעה הזאת. תודה רבה. 
       
היו"ר ראובן ריבלין:
       
       תודה רבה לחבר הכנסת טלב אלסאנע; הוצאת לי את המלים מהפה. חברת הכנסת גילה גמליאל, בבקשה. 
       
גילה גמליאל (הליכוד):
       
       כבוד היושב-ראש, כבוד השר, חברי וחברות הכנסת, שמענו כאן מעל הבמה את חבר הכנסת טלב אלסאנע מדבר על כיבוש. אני רוצה לחדד, גם במונחים הבין-לאומיים, את המושג שלך. ראשית, כיבוש הוא מושג שאם מתייחסים אליו בבית הזה סוף-סוף בצורה רצינית, צריך להבין דבר אחד: כיבוש זה אם אתה לוקח טריטוריה ממדינה אחרת. אין מדינה פלסטינית, ואין כיבוש ישראלי כפי שאתם מנסים להגדיר אותו ולעשות שטיפת מוח בכל פעם מחדש. 


טלב אלסאנע (רע"ם):
       
       לפני 1948 היתה מדינת ישראל? 
       
גילה גמליאל (הליכוד):
       
       אני רוצה לומר לך דבר אחד ברור. אני רוצה לומר לך, שליהודים יש זכויות יותר מאלפיים שנה במדינת ישראל, ואם אתה מתייחס לכיבוש, צריך להתייחס לציר הזמן - -   
       
טלב אלסאנע (רע"ם):
       
       זה שחרור, מה שיש בעזה? מה צריך להיות בעזה ובגדה? 
       
גילה גמליאל (הליכוד):
       
       - - על ציר הזמן מלפני אלפיים שנה, ולא נבוא לדבר על זכויות של מי וכמה. קיימת מגילת העצמאות, וברוח הדברים האלה אני מסכימה שיש דבר אחד ברור. 
       
טלב אלסאנע (רע"ם):
       
       אני רוצה לדעת, אדוני. 
       
גילה גמליאל (הליכוד):
       
       חבר הכנסת טלב אלסאנע, מדינת ישראל נותנת זכויות שוות לכל אזרחי המדינה, אם הם ערבים, אם הם יהודים ואם הם נוצרים, ולא משנה מה הם יהיו. ובעניין הזה לבוא ולטעון כל פעם, ולנסות ולהטעות, סביב מינוחים ומונחים שהם אינם נכונים, שכבר שגורים בפי כל אחד במדינה הזאת - אני חושבת שזה דבר שהגיע הזמן לתקן אותו, גם מעל בימת המליאה, וזה כהערת אגב להיום.

	אני רוצה לומר דבר אחד ברור בעניין הזה. היום הולכים חברינו להצביע בעד הממשלה. שמעתי לצערי כי חלק מחברי לסיעה בחרו שלא להצביע בעד הממשלה, ואף להתנגד לה - בניגוד לעמדת החברים שלנו ממרכז המפלגה, שנתנו את המנדט ואת הלגיטימציה לראש הממשלה לנהל משא-ומתן עם יהדות התורה, העבודה וש"ס, על מנת לצרף אותם לממשלה.

	לפי מיטב ידיעתי, כולנו נראה היום - במיוחד לאור העובדה שמונה יושב-ראש לאופוזיציה בשם טומי לפיד - שהכניסה של ש"ס לממשלה תהיה אפילו יותר מהירה ממה שחשבתי. 

	בעניין הזה אני רוצה לומר פה לכל החברים בבית הזה: יש חשיבות עליונה, לליכוד בעיקר, להפריד בין סוגיית ההינתקות - וגם אני נגד תוכנית ההינתקות - לבין הקמת ממשלה מטעם הליכוד, וצריך לדאוג לעשות את ההפרדה הזאת. ומכאן אני קוראת לש"ס שיצטרפו לממשלה על מנת לחזק אותה ועל מנת שהיא תהיה מספיק יציבה להמשיך את כהונתה עד סוף שנת 2006. 

	כל הדברים שנאמרו כאן על-ידי החברים רק מעידים על מצב של חברי אופוזיציה שבעניין הזה נראה את כולם פה - עוד בראשות טומי לפיד - בכלל כבדיחה, וכל העניין הזה במהלך התקופה הזאת לא יוביל למצב שתהיה ממשלה מקרטעת. ההיפך הוא הנכון - תהיה ממשלה יציבה.

	וכאן אני רוצה לומר לכל החברים, במיוחד לש"ס - במקום להתקוטט באופוזיציה, תצטרפו ותשפיעו בקואליציה, וכאן יהיה ניתן גם בהיבטים החברתיים לקבל ביטוי עבור כלל האוכלוסייה; לא רק בפן של סיוע מבחינת יצירת ממשלה יותר חזקה גם בצד המדיני, אלא גם בנושא החברתי, שזהו בעצם הנס, הדגל. 

	אז אני רוצה לומר לכל החברים בבית הזה, שהיום תוקם ממשלה חדשה, ואני הייתי מצפה ומקווה שחברי לסיעת הליכוד לא ייתנו יד לכך שתצטייר פה ממשלה שכביכול מושתתת לאו דווקא על אנשי הליכוד; הייתי קוראת להם מעל הבמה הזאת לבחון מחדש את עצם ההחלטה שלהם ולהצביע בעד הממשלה. תודה רבה.

היו"ר ראובן ריבלין:
       
       תודה רבה לחברת הכנסת גילה גמליאל. חברת הכנסת מלי פולישוק - בבקשה, גברתי. אחריה - חבר הכנסת דוד לוי. 


מל פולישוק-בלוך (שינוי):
       
       גילה, לא הבנתי, הקריאה להצטרף היתה לש"ס או לשינוי?

היו"ר ראובן ריבלין:
       
       חברת הכנסת פולישוק, אנחנו מתחילים להיות יותר ויותר מצומצמים בזמן.

מל פולישוק-בלוך (שינוי):
       
       הנה, אתה רואה שאני הולכת. אתה רוצה שאני אעשה את זה בריצה קלה - אני אנעל נעלי התעמלות. 

היו"ר ראובן ריבלין:
       
       ריצה קלה לא, אבל ללכת מעדנות - לרשותך רק ארבע דקות, שכן חברך נטל ממך ארבע דקות. 

מל פולישוק-בלוך (שינוי):
       
       הוא לא נטל ממני, אני נטלתי ממנו. 
       
       אדוני היושב-ראש, חברי חברי הכנסת - - 

היו"ר ראובן ריבלין:
       
       להגביר רמקולים.

מל פולישוק-בלוך (שינוי):
       
       - - כששינוי היתה בממשלה, היא עשתה זאת בידיעה ברורה מה היא מדיניותה של הממשלה, מה היעדים שהציבה לעצמה ואילו פעולות בכוונתה לנקוט כדי להגשים שאיפות אלו - למשל, ההתנתקות, כלכלה ליברלית, רפורמה אמיתית בחינוך. בראש הממשלה עמד מנהיג שהבטיח לכולנו בעיקר שתי הבטחות: האחת - התנתקות כאמצעי להצלת חיים; השנייה היתה - זה נורא קשה, אדוני היושב-ראש.



היו"ר ראובן ריבלין:
       
       רבותי חברי הכנסת מהסיעות הערביות, האם אתם עושים רוטציה במשהו? תצאו החוצה, אתם מפריעים לחברת הכנסת פולישוק, זה קשה מאוד. אם יש לכם בעיה עם חדר משותף, אתם יכולים להשתמש בלשכתי כיושב-ראש הכנסת - מקום מפגש ראוי בין המפלגות המתחרות. 

עבד-אלמאלכ דהאמשה (רע"ם):
       
       - - -

טלב אלסאנע (רע"ם):
       
       היושב-ראש, יש לנו שאלה.

היו"ר ראובן ריבלין:
       
       למה לך לשאול שאלות עכשיו? חברת הכנסת מלי פולישוק מדברת. נא לשבת, או על כל פנים לא להפריע. בבקשה.

מל פולישוק-בלוך (שינוי):
       
       ובכן, אני חוזרת ואומרת. ההבטחה הראשונה - התנתקות כאמצעי להצלת חיים, והשנייה היתה רפורמה בחינוך כדרך לחיות את החיים, לאיכות חיים. שינוי עזבה את הממשלה ביום שבו הבינה, כי ראש הממשלה לא מתכוון לקיים את ההבטחות שלו. 
       
       הקואליציה החדשה שמוקמת כאן היום לא תתנתק מעזה, ככל הנראה, ובוודאי ובוודאי לא תחנך את הדור הבא. שותפיו החדשים של ראש הממשלה - יהדות התורה במיוחד - הם נגד ההתנתקות, כך שמענו. חבריו בליכוד גם הם, כך שמענו, נגד הממשלה. שינוי, לעומת זאת, מאוד בעד ההתנתקות; שינוי מאוד בעד דוח-דברת. שינוי קראה תמיד לממשלה ציונית עם הליכוד והעבודה כדי שיישמרו ערכי הדמוקרטיה במדינת ישראל. 
       
       במקום זה קיבלנו ממשלה הנשענת על מפלגה לא ציונית, שבניה לא משרתים בצבא, ומתבטלים מעבודה, כאלו שנהרגים, רחמנא ליצלן, באוהלה של תורה, ואף עוברים על דברי תורה, כנאמר: "בזעת אפיך תאכל לחם", אבל אתם מעדיפים לאכול לחם שאחרים הזיעו עבורו. 
       
       אם לא די בכך שראש הממשלה מתחבר עם המשתמטים שמתנגדים למדיניות שלו, הרי התבשרנו על מאות מיליונים שהובטחו לסקטור החרדי בלבד. החמור יותר - קיבלנו היום בבוקר הסכם קואליציוני ששם ללעג ולקלס את מדיניות הממשלה עצמה בתחום החינוך.
       
       הבוקר, חברי חברי הכנסת, הוגש לוועדת החינוך של הכנסת דוח כוח המשימה הלאומית, הוא דוח-דברת. זה היה אמור להיות יום חג, אך הוא הפך ככל הנראה ליום קבורתה של הרפורמה בחינוך. נדמה היה לנו, כי סוף-סוף ממשלת ישראל החליטה לשים את החינוך בראש מעייניה. שרת החינוך, באומץ רב, החליטה לערוך שינוי מהותי ומקיף במערכת החינוך, כי ידוע לכולנו שלכל ילד וילדה מגיע יותר. אבל למרות ועדת-דברת וההמלצות המאוד חיוניות שלה, שעליהן אני מברכת גם את השרה, גם את הנהלת משרד החינוך ובמיוחד את שלמה דברת ביום זה - מעולם, כידוע לכם, לא נערכה בחינה כל כך מקיפה וכל כך יסודית של מערכת החינוך במדינת ישראל. התוכנית באמת הופכת כל אבן במערכת החינוך, והגישו לנו תוכנית מאוד אמיצה. 
       
       אבל, צר לי לומר שאף שייחודו של הדוח ביישומו כמקשה אחת, הממשלה היום - ממשלת שרון השנייה, שלישית בעצם - החליטה אחרת. במקום חינוך ציבורי, איכותי ושוויוני לכלל תלמידי ישראל - -

היו"ר ראובן ריבלין:
       
       נא להתחיל לסיים. 

מל פולישוק-בלוך (שינוי):
       
       כן, כן. - - אנחנו נקבל מערכת חינוך שאיננה מלוכדת ואין תחושת שותפות בחברה הישראלית השסועה.
       
       ציטוט קצר מהדוח: "על החינוך הציבורי להתבסס על מכנה משותף רחב, הכולל ליבה ערכית, המבטאת את ההסכמות הבסיסיות הנגזרות מערכים הומניים אוניברסליים ומהיותה של מדינת ישראל מדינה יהודית ודמוקרטית", ליבה לימודית אחת. במקום זה קיבלנו הסכם קואליציוני - הסכם עצוב - עם יהדות התורה, הקובע: ”עצמאותו ומעמדו הייחודי של החינוך החרדי לסוגיו במערכת החינוך יישמרו". כלומר, יש פגיעה אמיתית בדוח-דברת, פגיעה שככל הנראה תייתר אותו ותמנע את החלתו על מערכת החינוך בכללותה. 
       
       ובכן, אדוני היושב-ראש, לסיום אומר - - -

משה גפני (יהדות התורה):
       
       - - -


היו"ר ראובן ריבלין:
       
       רק רגע, אין זמן. היא כבר סיימה את דבריה.

מל פולישוק-בלוך (שינוי):
       
       אנחנו מתנגדים לממשלה הגרועה הזאת. אנחנו תובעים להרכיב ממשלה שאותה רוצה רוב רובו של הציבור בישראל, שתוביל את עם ישראל להתנתקות אמיתית ולרפורמה בחינוך. 
       
       אדוני היושב-ראש, אתמול התבשרנו על - - -

היו"ר ראובן ריבלין:
       
       אי-אפשר להתחיל עכשיו פרק חדש, גברתי. 

מל פולישוק-בלוך (שינוי):
       
       לא פרק חדש, אדוני. זה באותו עניין, זה משפט סיכום מאוד חשוב.

היו"ר ראובן ריבלין:
       
       בבקשה.

מל פולישוק-בלוך (שינוי):
       
       אתמול התבשרנו על החלטת ראש הממשלה ושר האוצר למנות נגיד אמריקני לבנק ישראל.

היו"ר ראובן ריבלין:
       
       לא, לא. זה עניין אחר, חדש כבר. 

מל פולישוק-בלוך (שינוי):
       
       לפי שיטתם של ראש הממשלה - - -

היו"ר ראובן ריבלין:
       
       מחר יש דיון על התקציב, גברתי יכולה - - -

מל פולישוק-בלוך (שינוי):
       
       לא, לא, אני לא נכנסת לדיון הזה. 

היו"ר ראובן ריבלין:
       
       גברתי, לצערי, פיצלתם את זמנכם. 

מל פולישוק-בלוך (שינוי):
       
       אדוני הנכבד, זה פשוט סוף הדיון. חצי משפט. 
       
       לשיטתם של ראש הממשלה ושר האוצר, אני רוצה להציע שנייבא גם את ביל קלינטון ומרגרט תאצ'ר למלא את מקומם של ראש הממשלה ושר האוצר. תודה רבה.

היו"ר ראובן ריבלין:
       
       מה, לפיד לא מספיק, ואת? למה צריך לייבא? מה, שלגי לא מצוין? 
       
       יעלה ויבוא חבר הכנסת דוד לוי, לפני אחרון הדוברים. אחרון הדוברים יהיה חבר הכנסת רוני בר-און. חבר הכנסת דוד לוי, בבקשה. 
     
דוד לוי (הליכוד):
       
       אדוני היושב-ראש, כנסת נכבדה - - -
       
היו"ר ראובן ריבלין:
       
       חבר הכנסת גפני, חבר הכנסת בריזון, נא לא לנהל דיאלוג עכשיו, דווקא כשחבר הכנסת לוי על הדוכן.
       
דוד לוי (הליכוד):
       
       היום הוצגה לפנינו ממשלה חדשה. מקימיה מגדירים אותה כממשלת אחדות. השאלה ששואל כל אדם שפוי, הרואה את המציאות כמות שהיא, כל אזרח - על איזו אחדות מדובר כאן, אדוני היושב-ראש? ממשלה שרוב בכנסת מתנגד לה; ממשלה שמחצית העם מתנגדת להקמתה; ממשלה שמרכיבה, איש ימין, צופה במציאות הפרלמנטרית, כאשר רוב חברי הכנסת מן הימין מתנגדים לה. 
       
       אדוני היושב-ראש, מה מאפיין ממשלה זו שמציגים לפנינו היום? מהו סימן ההיכר שלה? התנתקות. נסיגה חד-צדדית. עקירת יישובים על-ידי זה אשר הטיף עשרות בשנים לאנשים שילכו כמגשימים ויקימו את ביתם בחלקים מארץ-ישראל. נסיגה כזאת בפני הטרור המתגבר, חד-צדדית, ללא שלום, ללא תמורה כלשהי, היא פשיטת רגל לאומית ועיוורון מדיני. לאן מובילה אותנו תוכנית שכזאת, אליבא דאנשים המכירים את המאטריה ומזהירים, גם בוועדת החוץ והביטחון? נסיגה שכזאת, בתנאים שכאלה, תסכן את ביטחונה של מדינת ישראל. אנחנו הולכים לקריעה, קריעה חברתית, קריעה לאומית. על מה? האם בפנינו איזו תוכנית המבשרת שלום, המבשרת התקדמות כלשהי בשאיפתנו לשלום? לא ולא. זוהי גחמה מדינית, שאין מאחוריה ולא כלום. 
       
       יש גם כאלה שמתפארים כי נעשה זאת וניפטר ממפת הדרכים, ואינם מבינים איזו סכנה יוצאת מפיהם. יש כאלה שמשתעשעים, אדוני היושב-ראש - אם רק נעשה זאת, לא נצטרך לעמוד במשא-ומתן, שהוא מסוכן יותר מכל תוכנית אחרת. אומרים זאת אלו אשר תמכו במפת הדרכים וניסו לשכנע אותנו כי היא הדרך הטובה ביותר להתקדמות ולאינטרסים שלנו.
       
       אתה פשוט לא מאמין. אתה שומע ונדמה לך שיש כאן לא משנה סדורה - הייתי אומר אפילו מין אשליה עצמית. אדוני היושב-ראש, ממשלה זו, שבאה עלינו במניפולציות שלא היו כמותן בכנסת, מציבה סימן שאלה על אופן ניהול העניינים. היתה ממשלה יציבה. הליכוד בא לכנסת עם 40 מנדטים. אדוני היושב-ראש, הסיעות אשר תמכו בעמדת הליכוד - המפד"ל, ש"ס, האיחוד הלאומי ויהדות התורה - מהוות היום קרוב ל-70 חברי כנסת. איך הפכו למיעוט כאן על-ידי אימוץ של העמדה של היריב, שאותה דחה העם באופן ברור, ונטישת העמדה שזכתה לרוב דמוקרטי גדול?
       
       האם באמת אנחנו צועדים על-ידי השינוי הזה, בניגוד לרצונו של העם, לאיזו מציאות טובה יותר? הרי רשאי כל אזרח לשאול את השאלה הזאת. זאת לא התגרות. זאת שאלה לגיטימית, שמחויב בה כל אזרח. אנה אנו באים? 
       
       יתירה מזו, אדוני היושב-ראש, איזו בשורה מביאה הממשלה הזאת, שהוצגה בפנינו היום? האם זוהי התחנה האחת, שעליה יש הסכמה, או שמא - כמו שנציגי מפלגת העבודה מתפארים - זאת רק ההתחלה; לא נסתפק בזה. אנחנו כבר היינו בסרט הזה. אנחנו יודעים איך תתחיל ההתרוצצות. שקט לא יהיה שם. ותעמודנה שאלות קשות, וישאל האזרח, מי דחף אתכם לזאת? מדוע נטשתם את הרוב שהיה לכם, נאמן לעמדתכם, וחיפשתם אחרי הרוח? איך אתם נושאים דגלה של מפלגת העבודה, של השמאל, בפשיטת רגל שכזאת? מה קרה לכם? זו השאלה. היא נשאלת בעם, היא נשאלת בפרלמנט, ואין עליה תשובה.
       
       אדוני היושב-ראש, אני חייב לומר, שמעבר למפנה המוזר הזה, כאשר עוזבים שותפים נאמנים והולכים אחרי הדבר שהוא כמו חול נודד, שאין איש יודע איפה ייעצר, השאלה המתבקשת היא אם במצב זה שבו נתון העם אפשר בשוויון נפש להשלים עם השיסוי הנורא שאנחנו שומעים יום-יום, גם מפיהם של שרים, נגד המתיישבים החרדים לגורלם, למשפחתם? הכול מותר? גם להציגם כאויבי ישראל, או גרועים מאויבי ישראל? האם זה מותר באמת? האם אנחנו במו ידינו, בקלות דעת, לא מחדירים אש זרה בתוכנו? מה חטאו האנשים האלה, אדוני היושב-ראש, שנשמעו להחלטות ממשלות ישראל, שהאמינו בזכותם, שהגשימו את חלומם, שהקימו ביתם, שהקימו משפחותיהם, וסמכו, תוך הישענות על המפלגה הזאת, הליכוד, שתגן עליהם, שתעמוד לימינם, שלא תיתן שיהיו קורבן למניפולציה כלשהי?
       
גאלב מג'אדלה (העבודה-מימד):
       
       - - -
       
היו"ר ראובן ריבלין:
       
       חבר הכנסת מג'אדלה, הפריעו לחבר הכנסת דוד לוי, ואני מאפשר לו להשלים את הרגעים שבהם חבר הכנסת טיבי הפריע. אני אקבע כשהזמן יסתיים.
       
דוד לוי (הליכוד):
       
       במה חטאו האנשים האלה, הזקוקים בימים אלה למלה טובה, לדאגה אמיתית של הממשלה, כמו דאגה של אב כלפי ילדיו? גם אם מתנגדים לתוכנית הזאת, שאין בה שום בשורה - - 
       
גאלב מג'אדלה (העבודה-מימד):
       
       זה לא בסדר, אדוני היושב-ראש. 
       
היו"ר ראובן ריבלין:
       
       חבר הכנסת מג'אדלה, שמעתי אותך. נא לאפשר לדובר לסיים. רבים קיבלו היום זמן רב יותר. זה לא יום רגיל. 
       
רומן ברונפמן (יחד):
       
       לא כולם שווים. 
       
דוד לוי (הליכוד):
       
       - - אפשר להרגיע אותם, אדוני היושב-ראש. צריך לחוש את כאבם, צריך לחבק אותם בימים אלה, ולא להשתלח בהם השתלחות שאני חייב לומר – כמה שזה חמור – שמזכירה תקופה איומה בתולדות ישראל, שחשבנו שלא עוד יטילו יהודים האשמות כאלה ויוציאו את אחיהם מקרב החברה הישראלית. לתקופה הזאת, אדוני היושב-ראש, קראו ה"סזון". ובמה מדובר? באנשים עם אידיאלים, ובהם לוחמים אמיצים, נאמנים, פטריוטים, ובהם משפחות שכל חטאן בכך שהאמינו לנו ושהלכו אל המפעל הזה. 
       
       אדוני היושב-ראש, כל אזרח בימים אלה – ובפרט השרים היו צריכים להיות חרדים. אני מתפלא עליהם, איך הם ישנים בלילה כאשר לנגד עיניהם עלול חלילה לקרות הדבר הנורא מכול, יד אח ברעהו, יד אח באחיו.
       
היו"ר ראובן ריבלין:
       
       חלילה.
       
דוד לוי (הליכוד):
       
       כולנו שוללים אלימות, אבל כאשר המסע הזה מופנה כלפיהם, והם מרגישים את עצמם עזובים, נטושים, מואשמים, מושפלים, אין לדעת מה יכול לקרות. דרושה תבונה, דרושה אהבת חינם, דרושה הבנה, דרושה רגישות. באחינו מדובר. 
       
       אדוני היושב-ראש, אנחנו, קבוצה של חברי הכנסת הנאמנים להחלטת מפלגתם, עומדים בצדק ובדין כשליחים של מפלגתנו, ומשום שאנחנו חרדים מה עלולה הממשלה הזאת, בגלל הרכבה, להביא על עם ישראל, נצביע נגדה. 
       
היו"ר ראובן ריבלין:
       
       תודה רבה לחבר הכנסת דוד לוי. רבותי חברי הכנסת, בלי כל ספק כולם שווים, אבל יש כמה חברי כנסת שמפריעים להם, והם צריכים להבהיר את עמדתם. אני מכיר כמה חברים כאלה, שאני שם לב שההפרעה בהחלט פוגעת בהם, כמו חבר הכנסת שריד ממפלגתך, חבר הכנסת רומן ברונפמן, וחברים אחרים, שאני בהחלט חושב שצריך וראוי לתת להם להשמיע את דברם בלי הפרעות. 
       
       חבר הכנסת רוני בר-און, בבקשה, אחרון הדוברים.
       
רוני בר-און (הליכוד):
       
       אדוני היושב-ראש, אדוני ראש הממשלה, שרי הממשלה שיושבעו כאן בעוד כמה דקות, ברכות לכם, ברכות למשפחות שלכם שנמצאות כרגע ביציע, הלוואי שתצליחו להביא את מדינת ישראל אל המקומות שתוליכו אותה לשם, בהכוונתו ובהובלתו של ראש הממשלה, כדי להביא לכולנו גם שלום, גם ביטחון, גם כלכלה וגם חינוך טוב לילדינו. 
       
       אדוני היושב-ראש, לפני שאבקש מכם לתמוך בממשלה הזאת, ראש הממשלה ביקשני להבהיר עניין אחד. עמדו כאן על הדוכן השרים לשעבר אפי איתם ועוזי לנדאו והאשימו את ראש הממשלה באשמת שקר חסרת יסוד. הם אמרו את הדברים שעה שהם ידעו שהם מצטטים ציטוט שקרי. הם עשו את זה כפי שהם עושים בעת האחרונה, חוזרים פעם אחר פעם על שקר, מתוך אמונה שבסוף איזה אידיוט גם יאמין בו. 
       
אפי איתם (מפד"ל):
       
       השקר הוא אצלך על הדוכן. אתה מביא שקר ואתה שותף לשקר. 
       
רוני בר-און (הליכוד):
       
       האמירה שלכם, כאילו ראש הממשלה קרא לשבור ידיים ורגליים למתיישבים, היא שקר, ואתם ידעתם שהיא שקר. אתם ידעתם שגם הייחוס בעיתון הוכחש על-ידי מקורבי ראש הממשלה. 
       
אפי איתם (מפד"ל):
       
       כולם משקרים חוץ ממך. העיתונים, כולם. 
       
רוני בר-און (הליכוד):
       
       הייחוס הוכחש, ואתם הפכתם את זה, בדברי הבלע שלכם, להאשמה כלפי ראש הממשלה. 
       
היו"ר ראובן ריבלין:
       
       חבר הכנסת איתם, אתה צריך להיות מרוצה מזה שחבר הכנסת בר-און, בשם ראש הממשלה, מכחיש את הדברים. אנחנו רוצים אהבת חינם, לא שנאת חינם. חשוב מאוד שהוא אומר את זה, מה אתה רוצה?
       
רוני בר-און (הליכוד):
       
       אתה, חבר הכנסת איתם, ואתה, חבר הכנסת לנדאו, שניכם יודעים שראש הממשלה אוהב את המתיישבים ועשה למענם פי-אלף ממה שאתם עשיתם למענם. 
       
אליעזר כהן (האיחוד הלאומי - ישראל ביתנו):
       
       בגלל זה הוא מגרש אותם. 
       
רוני בר-און (הליכוד):
       
       כל צקצוק השפתיים שלכם וכל גלגול העיניים שלכם לא יעזרו. שקר הוא שקר הוא שקר. 
       
עוזי לנדאו (הליכוד):
       
       נאום היועץ המשפטי לממשלה לשעבר. 
       
רוני בר-און (הליכוד):
       
       נאום הפילוסוף הדגול. 
       
עוזי לנדאו (הליכוד):
       
       אדוני, הרי לא הקשבת למה שנאמר. ציטטתי מהעיתון. 
       
רוני בר-און (הליכוד):
       
       מגלגל העיניים, מלכסן המבטים, הנואם הדרמטי שאין מאחורי המלים שלו מאומה. 
       
היו"ר ראובן ריבלין:
       
       למה להיכנס להתרסות אישיות ובוטות מעל הבמה? אתה דיברת על גלגול עיניים, אז הוא ענה לך. 
       
רוני בר-און (הליכוד):
       
       אני מדבר על גלגול עיניים. 
       
היו"ר ראובן ריבלין:
       
       בבקשה, דבר כמה שאתה רוצה, הרי זה הזמן שלך. בבקשה. 
       
רוני בר-און (הליכוד):
       
       אדוני היושב-ראש, רבותי חברי הכנסת, תאמרו מה שתאמרו על הממשלה המורכבת כאן היום, מעולם לא הוקמה ממשלה לצורך ממוקד כל כך ותכליתי כל כך. זאת ממשלה ממוקדת מטרה, ממשלה שהתכליתיות היא הדבר היחיד, החשוב והעיקרי שמגבש אותה והופך אותה לממשלה שראוי להצביע בעדה. 
       
       על סדר-היום שלה, שהוא סדר-יום ברור ונמרץ, עומדות שלוש מהפכות. כל המהפכות האלה קשות, כל המהפכות האלה כואבות, כל המהפכות האלה הן כורח המציאות. המהפכה האחת היא תוכנית ההתנתקות החד-צדדית של ראש הממשלה; המהפכה השנייה היא המהפכה הכלכלית; המהפכה השלישית היא מהפכת החינוך במדינת ישראל. אמרתי לכם, כולן קשות, כולן כואבות, אבל כולן הן כורח המציאות. 
       
       גם אני, אדוני היושב-ראש, מצטרף לברכות לחבר הכנסת אלי אפללו, שאחרי זמן רב נמצא כאן שוב אתנו, וכולנו מאחלים לו בריאות טובה והחלמה מהירה ומקווים שיחזור להיות עמנו גם בימים פחות גורליים מהיום הזה. 
       
       אדוני היושב-ראש, אמרתי המהפכות כואבות, אמרתי המהפכות קשות, אבל הן מקבלות משנה תוקף בעיקר משום תקופת הכהונה השנייה של נשיא ארצות-הברית, הנשיא בוש. הן מקבלות משנה תוקף נוכח – ברוך השם – הסתלקותו של ערפאת ובחירתו של אבו-מאזן ליושב-ראש הרשות הפלסטינית. הן מקבלות משנה תוקף בהיבט הכלכלי, נוכח העובדה שיש לנו כאן ניצני פריחה מחודשת, והן מקבלות משנה תוקף באספקט החינוכי, מה לעשות, נוכח המבחנים העצובים, שמלמדים – סליחה על הביטוי - על הירידה ברמה של ילדי ישראל.
       
       אני בטוח שגם חברינו מש"ס, לא ירחק הזמן, יש להם זהות אינטרסים כמעט מוחלטת עם קווי היסוד של הממשלה הזאת, והם יצטרפו אליה חיש מהרה. 
       
       אני פונה, ממש לפני נעילת שער, לחברי בליכוד. ההיסטוריה של הליכוד תשפוט אתכם בתור אלה, שבפעם הראשונה ירימו יד כקבוצה - - -
       
גלעד ארדן (הליכוד):
       
       היא אולי תשפוט אותנו, אבל היא תרשיע אותך.
       
היו"ר ראובן ריבלין:
       
       חבר הכנסת ארדן, לא לנהל ויכוח עכשיו.
       
רוני בר-און (הליכוד):
       
       יכול להיות. היא תשפוט אתכם בפעם הראשונה כקבוצה שמרימה יד נגד ראש ממשלה של הליכוד, מרימה יד כקבוצה נגד ממשלת ליכוד מכהנת. אני קורא לכם בחברות, אני קורא לכם באמונה, תשקלו פעם נוספת את הצעד הנורא הזה שאתם עומדים לעשות ואל תרימו יד נגד ממשלת ליכוד. 
       
       אני קורא לחברי הבית להצביע אמון בממשלה שהציג כאן ראש הממשלה על דרך של צירוף  השרים, שינויי התפקידים והרחבת המשרדים. אני קורא לכם גם למנוע את הצבעת האי-אמון, ולהצביע נגדה. תודה רבה.
       
היו"ר ראובן ריבלין:
       
       רבותי חברי הכנסת, נא לשבת. חבר הכנסת בר-און, אל תנחה את היושב-ראש איך לנהל את ישיבותיו, האמן לי שהוא יודע. לא ייקח לך הרבה זמן להוציא אותו מפה, אבל הוא יודע היטב מה הוא צריך לעשות. 
       
       נא לשבת ולהתכונן להצבעות החשובות. רבים מחברי הכנסת, כל אחד על-פי מידתו ביקש להגיב כתוצאה מכך שהוא נעלב מאמירות כאלה ואחרות. אני מבטל את כל האמירות, אלה מול אלה, ומבטל את כל האפשרויות של חברי הכנסת היום להגיב, ובזה מסתיים העניין. 
       
חמי דורון (שינוי):
       
       יש לי הצעה לסדר.
       
היו"ר ראובן ריבלין:
       
       אין שום הצעות לסדר. כל ההצעות לסדר היו יכולות להיות מוגשות לי לפני כן. אין הצעות לסדר, נא לשבת. חבר הכנסת אזולאי שלח לי מכתב, חבר הכנסת ברכה, חברת הכנסת - עניתי לכולם. רבותי חברי הכנסת, 24 שעות לפני ההצבעה הממשלה צריכה להגיש את המסמכים למזכיר הכנסת, והוא צריך להביא לידיעתכם באותה מסגרת של אותו זמן, אין צורך 24 שעות. חבר הכנסת דורון, אדוני רוצה לשבת? לא אתן לו, אני יודע על מה מדובר ולא אתן לו, חבל, בשביל מה? אני יודע, היו ויכוחים, חבר הכנסת ברכה היה אצלי, חברת הכנסת גלאון היתה אצלי, כולם היו, ואנחנו ביררנו  את העניין, ופסקתי את פסוקי. אנחנו מקיימים את ההצבעה היום על-פי החוק.
       
       רבותי חברי הממשלה, כרגע אתם נמצאים בעמדות ההצבעה שלכם. הכנסת קיבלה לוח חדש של ישיבת שרי ממשלת ישראל, ולאחר ההשבעה נתמקם בהתאם לסדר החדש. כבוד ראש הממשלה - בבקשה, אדוני.
       
ראש הממשלה אריאל שרון:
       
       אני מבקש, ראשית, הצבעה שמית, ודבר שני, הצבעת אמון.
       
היו"ר ראובן ריבלין:
       
       קודם כול יש הבעות אי-אמון אז ודאי שזה אמון. לאחר מכן, אדוני מבקש שההצבעה לאישור הודעת הממשלה תיחשב להצבעת אמון, ושמית. אם ראש הממשלה מבקש שמית, אין לי צורך ב-20 חתימות, בקשתו מספקת. 
       
       רבותי חברי הכנסת, אנחנו עוברים קודם כול להצבעות האי-אמון, שהרי הן קובעות והן צריכות להיות על סדר-היום בכל ישיבה ראשונה המתחילה את השבוע. לכן, אנחנו מצביעים על  הצעת האי-אמון של סיעות המפד"ל--האיחוד הלאומי על סירובה של הממשלה לפנות להכרעת העם בעניין ההתנתקות. 
       
       רבותי חברי הכנסת, נא להצביע. מי בעד? מי נגד? מי נמנע?
       
הצבעה מס' 1
       
בעד הצעת סיעות מפד"ל והאיחוד הלאומי – ישראל ביתנו להביע אי-אמון בממשלה - 37
נגד – 67
נמנעים - 12
הצעת סיעות מפד"ל והאיחוד הלאומי – ישראל ביתנו להביע אי-אמון בממשלה לא נתקבלה.
       
היו"ר ראובן ריבלין:
       
       37 בעד, אולם 67 נגד, 12 נמנעים. אני קובע שהצעת האי-אמון של סיעות מפד"ל והאיחוד הלאומי לא נתקבלה. 
       
       רבותי חברי הכנסת, על סדר-היום הצבעה על הצעת האי-אמון בממשלה של סיעת ש"ס בעניין מדיניותה החברתית המעמיקה את הפערים בחברה, כפי שהדבר מצטייר בדוחות "מרכז  אדוה". רבותי חברי הכנסת, אני מבקש להצביע.
       
הצבעה מס' 2
       
בעד הצעת סיעת ש"ס להביע אי-אמון בממשלה –  47
נגד – 63
נמנעים – 6
הצעת סיעת ש"ס להביע אי-אמון בממשלה לא נתקבלה.

היו"ר ראובן ריבלין:
       
       47 בעד, אולם 63 נגד, שישה נמנעים. אני קובע שהצעת האי-אמון לא נתקבלה. 
       
       הואיל והצעות האי-אמון נגד הממשלה לא נתקבלו, אנחנו עוברים עכשיו לאישור הודעת הממשלה, כאשר ראש הממשלה רוצה לראות בהצבעה הצבעת אמון בממשלה. פירושו של דבר, מי שבעד הוא בעד אמון, ומי שנגד הוא בעד להביע אי-אמון בממשלה. בבקשה, אדוני ראש הממשלה.
       
ראש הממשלה אריאל שרון:
       
       ביקשתי הצבעה אישית.


היו"ר ראובן ריבלין:
       
       בוודאי. קודם כול הסברתי את מהות ההצבעה. מאחר שראש הממשלה ביקש הצבעה אישית, וגם 20 חתימות הוגשו לי, שלא היה לי צורך בהן, כי הייתי מקבל את בקשת ראש הממשלה, שביקש לראות בהצבעה הצבעת אמון, אדוני המזכיר, נא להקריא את שמות חברי הכנסת. 
       
       אני רוצה, לפני הקראתך, לברך בשם כולנו את חבר הכנסת אלי אפללו על כך שהגיע אלינו ונלחם בגבורה במחלה שפקדה אותו. ברוך רופא חולים, ובתקווה שמייד תפקוד את הבית מדי יום ביומו. ברוך הבא. תודה רבה. רבותי, אפשר למחוא כפיים לאלי אפללו.
       
       ועכשיו לעבודת הדמוקרטיה. אדוני המזכיר, נא להקריא את שמות חברי הכנסת.
       
מזכיר הכנסת אריה האן:
(קורא בשמות חברי הכנסת)
       
       קולט אביטל	-	בעד
       רוחמה אברהם	-	בעד
       יולי-יואל אדלשטיין	-	נגד
       יעקב אדרי	-	בעד
       אהוד אולמרט	-	בעד
       חיים אורון	-	בעד
       זבולון אורלב	-	נגד
       דוד אזולאי	-	נגד
       ישראל אייכלר	-	בעד
       דליה איציק	-	בעד
       אפי איתם	-	נגד
       מיכאל איתן	-	בעד
       אריה אלדד	-	נגד
       בנימין אלון	-	נגד	
       טלב אלסאנע	-	נמנע
       אלי אפללו	-	בעד
       גלעד  ארדן	-	נגד
       אורי  אריאל	-	נגד
       זאב בוים	-	בעד
       נעמי בלומנטל	-	נגד
       בנימין בן-אליעזר	-	בעד	
       אלי בן-מנחם	-	בעד	
       שלמה בניזרי	-	נגד	
       דניאל  בנלולו	-	בעד
       רוני בר-און	-	בעד	
       רומן ברונפמן	-	בעד	
       רוני בריזון	-	נגד
       ויקטור בריילובסקי	-	נגד
       מוחמד ברכה	-	נגד	
       עזמי בשארה	-	נגד
       ענבל גבריאלי	-	בעד
       אראלה גולן	-	נגד
       מיכאל גורלובסקי	-	נגד
       זהבה גלאון	-	בעד
       גילה גמליאל	-	בעד
       משה גפני	-	בעד
       עבד-אלמאלכ דהאמשה	-	נמנע
       נסים דהן	-	נגד
       חמי דורון	-	נגד
       אברהם הירשזון	-	בעד
       צחי הנגבי	-	בעד
       צבי הנדל	-	נגד
       יצחק הרצוג	-	בעד
       מגלי והבה	-	בעד
       אבשלום וילן	-	בעד
       מתן וילנאי	-	בעד
       יצחק  וקנין	-	נגד
       נסים זאב	-	נגד
       ג'מאל זחאלקה	-	נגד
       אליעזר זנדברג	-	נגד
       יחיאל חזן	-	אינו משתתף בהצבעה
       רשף  חן	-	נגד
       ואסל טאהא	-	נגד
       אחמד טיבי	-	נגד
       דוד טל	-	נמנע
       יגאל יאסינוב	-	נגד
       שאול יהלום	-	נגד
       אליהו ישי	-	נגד
       אהוד יתום	-	נגד
       דני יתום	-	בעד
       איתן כבל	-	בעד
       אילנה כהן	-	בעד
       אליעזר כהן	-	נגד
       אמנון כהן	-	נגד
       יצחק כהן	-	נגד
       רן כהן	-	בעד
       משה כחלון	-	נגד
       חיים כץ	-	נגד
       ישראל כץ	-	בעד
       אתי לבני	-	נגד
       ציפי לבני	-	בעד
       לימור לבנת	-	בעד
       דוד לוי	-	נגד
       יצחק לוי	-	נגד
       אילן ליבוביץ	-	נגד
       יעקב ליצמן	-	בעד
       עוזי לנדאו	-	נגד
       יוסף לפיד	-	נגד
       גאלב מג'אדלה	-	בעד
       עסאם מח'ול	-	נגד
       מיכאל מלכיאור	-	בעד
       עמרם מצנע	-	בעד
       יעקב מרגי	-	נגד
       משולם נהרי	-	נגד
       מיכאל נודלמן	-	בעד
       דני נוה	-	בעד
       אורית נוקד	-	בעד
       לאה נס	-	נגד
       בנימין נתניהו	-	בעד
       מרינה סולודקין	-	בעד
       ניסן סלומינסקי	-	נגד
       אפרים סנה	-	בעד
       גדעון סער	-	בעד
       גדעון עזרא	-	בעד
       מל פולישוק-בלוך	-	נגד
       אברהם  פורז	-	נגד
       אופיר פינס-פז	-	בעד
       גילה פינקלשטיין	-	נגד
       מאיר פרוש	-	אינו נוכח
       יוסף פריצקי	-	אינו נוכח
       שמעון פרס	-	בעד
       יאיר פרץ	-	נגד
       עמיר פרץ	-	בעד
       איוב קרא	-	נגד
       אברהם רביץ	-	בעד
       ראובן ריבלין	-	נמנע
       חיים רמון	-	בעד
       אהוד רצאבי	-	נגד
       מיכאל רצון	-	נגד
       אברהם בייגה שוחט	-	בעד
       יובל שטייניץ	-	בעד
       מאיר שטרית	-	בעד
       יורי שטרן	-	נגד
       אילן שלגי	-	נגד
       סילבן שלום	-	בעד
       שלום שמחון	-	בעד
       אריאל שרון	-	בעד
       עמרי שרון	-	בעד
       יוסי שריד	-	אינו נוכח
       יולי תמיר	-	בעד

היו"ר ראובן ריבלין:
       
       נא לקרוא פעם שנייה בשמות חברי הכנסת שלא נכחו. 

מזכיר הכנסת אריה האן:
(קורא בשמות חברי הכנסת)
       
       אני חוזר: 
       
       יחיאל חזן	            -          נגד
       מאיר פרוש                     -         נמנע
       יוסף פריצקי                    -         בעד
       יוסי שריד 	        	-        נמנע

היו"ר ראובן ריבלין:
       
       רבותי חברי הכנסת – בכוונה איני קורא לשרים, כי יש שרים שאינם מצביעים – האם יש מישהו שנמצא באולם ולא הצביע? אין. נא להביא אלי את תוצאות ההצבעה.  
       
       חברי הכנסת, עד שאנחנו מכריזים על תוצאות ההצבעות אני מבקש מכם להתאזר בסבלנות ולשמור על השקט. רבותי, נא לשבת במקומותיכם, כי מייד לאחר התוצאות, ואם הן יאפשרו זאת, ניגש להשבעת השרים. 
       
       חברי הכנסת, אדוני ראש הממשלה, חברי הממשלה: נמנעים – 6, נגד – 56, בעד –  58. אני קובע שהודעת ראש הממשלה, על כל מרכיביה, אושרה במליאת הכנסת. 
       
       רבותי חברי הכנסת, השרה המיועדת, תמו ההצבעות. חברי הכנסת, אני מאחל לכל אחד – ורבים מכם ראיתי בזמן השבעתם; חבר הכנסת יצחק כהן, חבר הכנסת עמיר פרץ, חבר הכנסת אילן שלגי, חבר הכנסת פורז, ראיתי את כולכם מושבעים – אבקש לשמור על הסדר. חבר הכנסת אדרי.
       
       חברי הכנסת, תמו ההצבעות.

       
הצהרת אמונים של חברי הממשלה 

היו"ר ראובן ריבלין:
       
       אנו עוברים להצהרת האמונים של השרים. רבותי, גבירותי, מורי ורבותי, אני מתכבד להזמין את המשנה לראש הממשלה, השר שמעון פרס, לבוא ולהישבע אמונים. אדוני. רבותי חברי הכנסת, כל אחד מהשרים יתפוס את מקומו המיועד ואז נוכל להמשיך. חבר הכנסת טל, אנא ממך. כבוד מלכות. 
       
       המזכיר, נא להשביע את השר שמעון פרס. 

שמעון פרס:
       
       אני שמעון פרס, בן שרה ויצחק, זכרם לברכה, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 
       
       (חותם על ההצהרה)

היו"ר ראובן ריבלין:
       
       אחריו יבוא חבר הכנסת אופיר פינס-פז, שיהיה לשר הפנים. חבר הכנסת פינס, תעלה ותבוא ותישבע לראשונה כשר. 

אופיר פינס-פז:
       
       אני אופיר פז-פינס, בן רות ויהודה, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 

       (חותם על ההצהרה)

היו"ר ראובן ריבלין:
       
       יעלה ויבוא הבא אחריו, שר הבינוי והשיכון העתידי, חבר הכנסת יצחק הרצוג. 
       
       רבותי, חברי סיעת העבודה, לברך בתום. נא לאפשר לחבר הכנסת יצחק הרצוג לשאת את שבועת האמונים שלו. אני מבקש מחברי הכנסת, כל אחד והזמן שלו. חברים, נא לשבת ולתת את הכבוד המגיע לחבר הכנסת יצחק הרצוג. השבעתו של השר יצחק הרצוג, בבקשה. 
       
יצחק הרצוג:
       
       אני יצחק הרצוג, בן חיים, זכרו לברכה, ואורה, תיבדל לחיים, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 
       
       (חותם על ההצהרה)
       
היו"ר ראובן ריבלין:
       
       פעם נוספת יעלה ויבוא על דוכן הכנסת כבוד השר בנימין בן-אליעזר, על מנת לקיים את שבועתו כשר התשתיות הלאומיות. רבותי, אומנם השר בן-אליעזר כבר הושבע מספר רב של פעמים, ובכל זאת נמתין עד אשר השר הרצוג, בנו של נשיא המדינה השישי ונכדו של הרב הראשי לישראל, הרב יצחק הרצוג, זכר צדיק לברכה, יתפוס את מקומו ליד שולחן הממשלה. 
       
בנימין בן-אליעזר:
       
       אני בנימין בן-אליעזר, בן פרחה וסאלח, זכרם לברכה, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 
       
       (חותם על ההצהרה)
       
היו"ר ראובן ריבלין:
       
       תעלה ותבוא לדוכן שרת התקשורת, השרה דליה איציק, על מנת להישבע פעם נוספת שבועת אמונים כשרה במדינת ישראל. 
       
דליה איציק:
       
       אני דליה איציק, בת גרשון בלס, זכרו לברכה, ומרסל בלס, תיבדל לחיים, מתחייבת כחברת הממשלה לשמור אמונים למדינת ישראל ולחוקיה, למלא באמונה את תפקידי כחברת הממשלה ולקיים את החלטות הכנסת. 
       
       (חותמת על ההצהרה)
       
היו"ר ראובן ריבלין:
       
       השר לאיכות הסביבה, הוא השר שלום שמחון, יעלה פעם נוספת על מנת להישבע שבועת אמונים כשר בממשלת ישראל. 
       
שלום שמחון:
       
       אני שלום שמחון, בן מסעוד, זכרו לברכה, וסוזן, תיבדל לחיים, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 
       
       (חותם על ההצהרה)
       
היו"ר ראובן ריבלין:
       
       אני מזמין את השר מתן וילנאי לבוא ולהישבע פעם נוספת כשר בממשלת ישראל. השר מתן וילנאי - בבקשה, אדוני. 
       
מתן וילנאי:
       
       אני מתן וילנאי, בן אסתר וזאב, זכרם לברכה, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 
       
       (חותם על ההצהרה)
       
היו"ר ראובן ריבלין:
       
       אני מתכבד להזמין את חיים רמון להישבע בפעם השנייה בחייו שבועת אמונים כשר. יעלה ויבוא חיים רמון על מנת להישבע. 
       
חיים רמון:
       
       אני חיים רמון, בן אשר, זכרו לברכה, ובינה וישניה, תיבדל לחיים ארוכים, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת.
       
       (חותם על ההצהרה)
       
היו"ר ראובן ריבלין:
       
       יש לי הכבוד להזמין לראשונה, לאחר הרבה שנות שירות בכנסת, את חבר הכנסת אברהם הירשזון לבוא ולהישבע כשר בממשלת ישראל. בבקשה.
       
       נא להמתין. רבותי חברי הכנסת המברכים את השר חיים רמון. נא להוביל את השר רמון למקומו. נא להושיב את השר רמון על מקומו, תודה רבה.
       
       רבותי חברי הכנסת, השר אברהם הירשזון, בבקשה.

אברהם הירשזון:
       
       אני אברהם הירשזון, בן מרדכי, זיכרונו לברכה, ולובה, זיכרונה לברכה, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת.
       
       (חותם על ההצהרה)
       
היו"ר ראובן ריבלין:
       
       תמו ההשבעות. הכנסת מברכת את ממשלת ישראל על הרכבה החדש. תם הדיון בנושא הרכבת הממשלה והודעת הממשלה על צירוף שרים. אני ממשיך בסדר-היום, אבל מכריז על הפסקה של דקה וחצי, על מנת לאפשר לכל החוגגים והמברכים לברך ולהתברך.
       
       (הישיבה נפסקה בשעה 20:11 ונתחדשה בשעה 20:17.)

היו"ר ראובן ריבלין:
       	
       אני מחדש את ישיבת הכנסת ומבקש מכל המדברים בטלפונים להפסיק לעשות זאת. 
       

הצעות לסדר-היום
נתוני "מרכז אדוה" על הפער בין עניים לעשירים

היו"ר ראובן ריבלין:
       
       רבותי חברי הכנסת, חברת הכנסת נס נמצאת פה? חבר הכנסת גאלב מג'אדלה. חבר הכנסת זבולון אורלב. חבר הכנסת שלמה בניזרי. חבר הכנסת דוד טל נוכח כאן; יעלה ויבוא על מנת להעלות את ההצעה לסדר-היום: נתוני "מרכז אדוה" על הפער בין עניים לעשירים, במסגרת הצעות לסדר-היום מס'  5459, 5477, 5496, 5502, 5511 ו-5520.

גאלב מג'אדלה (העבודה-מימד):
       
       אדוני, אני פה.

היו"ר ראובן ריבלין:
       
       ברוך תהיה. בבקשה, חבר הכנסת מג'אדלה.
       
גאלב מג'אדלה (העבודה-מימד):
       
       אדוני היושב-ראש, רבותי חברי הכנסת, ראינו את הנתונים של עבודת הסקר שעשה "מרכז  אדוה". ראינו שמהצמיחה במשק נהנה העשירון העליון, וראינו שהצטרפו למועדון המיליונרים בישראל 1,000 חברים חדשים. לעומת זאת, הצטרפו לאזרחי ישראל מתחת לקו העוני - - -
       
דוד טל (עם אחד):
       
       אדוני היושב-ראש, אם אפשר, ברשותך, אנחנו בזמנו דחינו את הדיון בנושא הזה כי לא היה אף שר מהממשלה.
       
היו"ר ראובן ריבלין:
       
       בוודאי, שר האוצר פה והוא מייד בא לענות לכולכם, ובינתיים השר שטרית נמצא פה. חבר הכנסת טל, לא הייתי חושב אפילו על אפשרות אחרת. בבקשה, אדוני.

גאלב מג'אדלה (העבודה-מימד):
       
       על מה מתגאה האוצר שהצמיחה במשק בעלייה של 4%? העלייה בצמיחה היא בעשירון העליון. האם לזה קורא האוצר עלייה בצמיחה? האם המשק הישראלי בצמיחה? צמיחה של העשירון העליון בלבד, וראינו – רק העשירון העליון נהנה מהצמיחה, משתי סיבות: א. בגלל הנהירה למקצועות היוקרתיים של ההיי-טק, וב. השכר של הבכירים במשק הוא פי-30 מהשכר הממוצע, דבר כמעט בלתי סביר. אי-אפשר להאמין שהפער החברתי במדינת ישראל הולך ומעמיק עד כדי כך. השכבה האמצעית בישראל – השכבה שהיתה הגדולה ביותר בישראל, השכבה האמצעית של העם – נעלמה. בחברה הישראלית היום יש עניים ויש עשירים מאוד: עשירון עליון, ומיליון ו-472,000 מאזרחי המדינה שחיים מתחת לקו העוני. האם לזה אפשר לקרוא גאווה של הממשלה, של האוצר? צמיחה במשק הישראלי? האם זוהי צמיחה? האם זה מה שהיינו רוצים, שמדיניות כלכלית-חברתית תביא לצמיחה של העשירון העליון? על כן, אין לממשלה שום סיבה לגאווה על כך שיש צמיחה במשק. זו לא צמיחה במשק, זו הגדלת הפערים החברתיים בין עשירים לעניים, דבר שהוא בעוכרינו. זה יחזור כבומרנג נגד החברה הישראלית כולה; זה יביא להעמקת הניכור של אזרחי ישראל כלפי הממשלה שמתגאה בצמיחה כזאת. 
       
       על כן, אדוני היושב-ראש, הצמיחה הזאת אינה מביאה שום גאווה, היא אינה נותנת לאזרחי מדינת ישראל שום סימני אור בקצה המנהרה. הצמיחה הזאת היא צמיחה מלאכותית, שנובעת משני הדברים שציינתי. אני מקווה שבמשק הישראלי תהיה צמיחה כאשר יהיו בו ממשלה ואוצר שיראו לנגד עיניהם את טובת - - - 
       
היו"ר ראובן ריבלין:
       
       סיימת את הזמן, אבל אני נותן לך להמשיך לדבר. 
       
גאלב מג'אדלה (העבודה-מימד):
       
       אני אומר, אדוני היושב-ראש, שהייתי רוצה להיות שותף לגאוות הממשלה והאוצר על כך שיש צמיחה בישראל. זאת לא צמיחה, זאת צמיחה של עשירון אחד – העשירון העליון. זו העמקת העוני בחברה הישראלית, ולא הייתי קורא לזה צמיחה. תודה, אדוני היושב-ראש. 
       
היו"ר ראובן ריבלין:
       
       אני מאוד מאוד מודה לחבר הכנסת מג'אדלה, שגם עמד בסדר ובלוח הזמנים. אני מזמין את חבר הכנסת דוד טל, שבשמו קראתי קודם לכן, מן הטעם שכל חברי הכנסת שבינו לבין מג'אדלה אינם נוכחים באולם. אחריו תעלה ותבוא חברת הכנסת אתי לבני. 
       
דוד טל (עם אחד):
       
       אדוני היושב-ראש, עמיתי חברי הכנסת, ההבדלים בין העשירונים העליונים לבין העשירונים התחתונים והפערים הגדולים ביניהם במדינת ישראל הם הגדולים ביותר בעולם, גדולים אפילו יותר מאלה שבארצות-הברית של אמריקה, ואני שמח שכבוד השר ידידי שטרית נמצא פה, מפני שאני רוצה להזכיר לו נשכחות. אני רוצה להזכיר לו מה הוא אמר לי על הצמיחה, ואז הודיתי שהוא צדק, ואני רוצה להזכיר לו גם מה אני אמרתי לו בעניינה של אותה צמיחה. 
       
       אם כן, אדוני היושב-ראש, האוצר, כמנהגו, מפרסם נתונים רק במספרים, ודואג שלא לפרסם את משמעותם בשפה פשוטה, שכולם יבינו. כולם – הכוונה היא לכולם בבית. למען הצופים בנו, אני רוצה לחשוף בלשון פשוטה את ההסבר למספרים: יש צמיחה של 4.2%, אבל רק העשירון העליון נהנה מפירותיה ומגדיל את הכנסתו. יש צמיחה של 4.2%, אבל מצבם של כל השאר מידרדר. יש צמיחה של 4.2%, אבל שיעור המובטלים גדל. יש צמיחה של 4.2%, אבל מספר הילדים הרעבים מתעצם. יש צמיחה של 4.2%, אבל אזרחים רבים מתים כי אין להם הכסף הדרוש כדי לקנות תרופות. 
       
       אז מי, לכל הרוחות, אדוני היושב-ראש, צריך צמיחה שכזאת, של מתים, של קשישים שאינם חיים בכבוד, של מחוסרי דיור, של מובטלים, של מחסור בתרופות, של ילדים רעבים? וככל שהצמיחה תגדל במתכונתה הנוכחית, יהיו מעט יותר עשירים, ומולם מיליוני עניים חולים ורעבים. 
       
       כבר בדיון על התקציב ב-4 בינואר 2004, לפני כשנה, כאן, מעל הדוכן הזה, התרעתי על כך שהצמיחה לא תיגע לא בשדרות, לא בדימונה ולא בירוחם. ושוב, ב-3 בנובמבר, אדוני היושב-ראש, זעקתי אל הממשלה ותבעתי לשנות את הסעיפים בספר התקציב כך שגם המחוסרים יחושו קורטוב של צמיחה. 
       
       ואני מצטט: "אני פונה מכאן לממשלה לשנות את הסעיפים בספר התקציב. אחרי הגזירות שהיו בתקציב הקודם, הגיע הזמן אולי" - השר שטרית, אני מצטט את מה שאמרתי אז - "שהצמיחה תחלחל עד למטה, שהצמיחה לא תישאר רק בעשירונים העליונים, אלא תרד עד לעשירונים התחתונים". ושוב, אדוני השר שטרית, בדיון ב-5 במאי 2004 צעקתי ואמרתי - תשנו משהו, הצמיחה לא תחלחל לעשירונים התחתונים, ואני מצטט: "עכשיו צועקים שיש צמיחה. אדוני השר", ואז אני פונה אליך, השר שטרית, "אתה צודק, יש צמיחה, אבל אצל מי זה צומח? רק אצל העשירונים העליונים. האם זה יחלחל ביום מן הימים למטה? אני לא מאמין בזה. כפי שאמרתי לך, אתה אמרת לי שאומנם תהיה צמיחה, ואני מודה שאמרת וראית את הנולד, אבל אמרתי לך  אז, ואני אומר לך גם היום - - -
       
היו"ר ראובן ריבלין:
       
       גם הוא לא חלם על צמיחה כזאת. 
       
שר התחבורה מאיר שטרית:
       
       מי שיש לו קרחת לא צומח אצלו כלום. 
       
דוד טל (עם אחד):
       
       אני ממשיך לצטט את מה שאמרתי לך אז, השר שטרית: "אבל אמרתי לך אז ואני אומר לך גם היום: הצמיחה הזאת לא תחלחל לעשירונים התחתונים. תמיד יישארו העשירים והעשירים יותר. הפערים שאופיר פינס דיבר עליהם ילכו ויגדלו, ואנחנו נשמור על המקום הראשון בעולם מבחינת פערי השכר".  אבל אין שומע, אין פוצה פה, לצערי יש מצפצף, ואין עונה. 
       
       לא הייתי צריך את דוח "מרכז אדוה" כדי לדעת מה מצבם של הזקנים, של המובטלים, של החד-הוריות ושל כל נתמכי שולחן העוני של המוסד לביטוח לאומי. פשוט רואים את זה, חשים את זה בבית-התמחוי, במספר המתאבדים, ברחוב, בשכונה ממש ליד הבית. 
       
       אגב, לצערי גם הרפורמה בחינוך, על ההמלצה לעבור לחמישה ימי לימודים, עתידה בקטעים מסוימים להעצים את הפערים, וחייבים לתת על זה מענה. 
       
       אדוני היושב-ראש, אני חושב שאנחנו צריכים היום, יותר מבכל זמן אחר, לתת פתרון, אבל פתרון של אמת, ולא להשתמש במספרים ולהראות קבל עם ועדה מספרים שונים ומשונים שלא מחלחלים ולא יורדים עד לעשירונים התחתונים. אני סיימתי, אני מודה מאוד ליושב-ראש. 
       
היו"ר ראובן ריבלין:
       
       אני מאוד מודה לחבר הכנסת דוד טל, ואני מזמין את חברת הכנסת אתי לבני. בבקשה, גברתי. האם אדווה היא קצף הגלים? במילון העברי "אדווה" היא הקצף הלבן שעל הגלים. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, אני רוצה להתייחס לממצאים של תמונת המצב החברתית של "מרכז אדוה", אחד מכמה דוחות שמונחים עכשיו על שולחן חברי הכנסת. בדוחות האחרים תמונת המצב החברתית דומה בעיקרה – נמסרה עכשיו תמונת המצב של "מכון טאוב", שחוזר פחות או יותר על הדברים שנאמרים. כולם מסכימים, כל מכוני המחקר מסכימים, שהיתה מדיניות של צמיחה מסוימת בשנת 2004. היא לא המשיכה להתקיים במחצית השנייה של שנת 2004. 
       
       אנחנו, כמפלגה שהיתה חלק מהקואליציה, תמכנו במדיניות שהוביל שר האוצר, מתוך כוונה לצאת מהמצב שהמשק היה בו ברגע שהקואליציה הזאת קיבלה את השלטון במדינת ישראל, לפני כשנתיים. אבל הססמאות שאנחנו קיבלנו, התחזיות שקיבלנו, החזון שהובילו אותנו אליו לא הצדיק את עצמו. הפערים במדינת ישראל הפכו בלתי נסבלים. אם אנחנו נבדוק פרקים-פרקים בתוך הדוחות האלה נוכל לראות שהמצב בהרבה מאוד תחומים – ואני אמנה רק אחד או שניים מתוכם – הוא בלתי נסבל. 
       
       בואו נראה מה קורה בחינוך. כולנו מדברים עכשיו על דוח ועדת-דברת; יצאנו לדרך ליישום הדוח הזה, והקשיים שהוא מעורר הם קשיים שמי ישורם. אבל אנחנו חייבים היום להתעשת ולראות מה קורה אצלנו בתחום החינוך. אנחנו לא יודעים שרק פחות מ-50% מקבלים תעודת בגרות. בהשכלה הגבוהה בישראל יש לנו פחות מ-20% מאלה שסיימו את בתי-הספר התיכוניים. בתוך ההשכלה הגבוהה, בואו תראו את ההתפלגות: 21% מהיהודים הם סטודנטים, 11% בלבד מהערבים. מתוך הסטודנטים בהשכלה הגבוהה 28% הם ממשפחות שמוצאן מאמריקה ואירופה, המזרחיים הם רק 15%. מתוך האשכול החברתי הגבוה יש לנו 37% שהולכים להשכלה גבוהה – האשכולות הנמוכים הם רק 8%. יש לנו קיבוע של העוני לדור הבא ולדור הבא, כי בלי החינוך ובלי ההשקעות המסיביות בחינוך לא נוכל לצאת מהמצב שבו אנחנו נמצאים. 
       
       בואו נסתכל רגע על השוויון או האי-שוויון בין גברים לבין נשים. אתם יודעים שהנשים משכילות יותר בשוק העבודה, אבל שכרן החודשי הוא רק 62% משכר הגברים. אז אפשר לומר שהנשים עובדות רק במשרות חלקיות או לא עושות שעות נוספות או לא מקבלות הטבות שכרוכות במילוי מלוא השעות החודשיות. אבל כשבודקים את השכר לשעה, הן מקבלות רק 83% משכר הגברים. 
       
       כוונת מדיניות האוצר היתה לטפח את הצמיחה, ובסופו של דבר תופח וגדל ההבדל בין המעמד הגבוה לבין מעמד הביניים והמעמד הנמוך. מעמד הביניים שעליו אנחנו מדברים, שהוא עמוד השדרה של כל חברה יצרנית, כל חברה מתפתחת, מעמד הביניים במדינת ישראל הולך ומצטמק. המדיניות החברתית והכלכלית גורמת לכך, שמעמד הביניים קטן בשנים האחרונות ב-15%. לפני כעשר שנים 33% מהציבור היו מעמד הביניים, והוא זה ירד ל-28%. החלוקה בהכנסות ירדה גם היא למעמד הביניים: מ-27% - חלקו של מעמד הביניים בהכנסות – הוא ירד ל-21% מתוך ההכנסות. 
       
       הצמיחה במדינת ישראל היא כל כך לא שוויונית, ובסופו של דבר, בסופן של כל התוכניות האלה, אנחנו נישאר עם מעמד גבוה דק, צר, שמשתכר שכר שהוא מעבר לכל פרופורציה, שמושך את כל הסטטיסטיקות כלפי מעלה, נישאר עם 20% עניים - עניים עובדים, לא עניים שאינם עובדים - ועם מעמד בינוני שהולך ומתקרב למעמד הנמוך.
       
היו"ר ראובן ריבלין:
       
       תודה לחברת הכנסת אתי לבני. אני מזמין את חבר הכנסת מוחמד ברכה. אחריו – חבר הכנסת רן כהן. אם הוא לא יהיה נוכח - חבר הכנסת זחאלקה. נא להזמין את שר האוצר ואת השר שטרית.
       

שר התחבורה מאיר שטרית:
       
       אני פה.
       
היו"ר ראובן ריבלין:
       
       השר שטרית פה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אולי לא היינו צריכים את הדוח של "מרכז אדוה" כדי לדעת כמה מצבנו גרוע, אבל הדוח ממחיש בצורה חד-משמעית, קיצונית, הייתי אומר, את המציאות הקיצונית שבה כלאה אותנו הממשלה. כשאני אומר "ממשלה", יש ספורט נפוץ בכנסת לייחס את המצב הכלכלי ואת המצוקות הנגזרות ממנו למשרד האוצר. אני נוטה לחשוב שיש להתייחס לממשלה כולה שהיא מדרדרת את הציבור בישראל בכללותו לתהומות מאוד מסוכנות של מצוקה ושל עוני. 
       
       אנחנו ידענו גם קודם שהפער בין העושר לבין העוני במדינת ישראל הוא הגבוה בעולם, וזה כמה שנים הוא מככב במקום הראשון או במקום השני, אבל דווקא בימים האלה הוא במקום הראשון, וזה מתלווה לעובדה שהבורסה בשנה האחרונה רשמה רווחים אדירים – כ-75% יותר בתשעה חודשים; החברות הגדולות רשמו הכפלה של הרווחים שלהן, ובאותו זמן המצוקה העמיקה והעוני העמיק עוד יותר. 
       
       בעצם, הולך ונכחד מעמד הביניים. נראה שהניסיון של השכבות החלשות לצאת מהתהום הזאת ולטפס למעמד הביניים ייתלה עכשיו באוויר, והחברה הישראלית הופכת להיות שכבה דקיקה של בעלי הון אדיר תחת הקפיטליזם הדורסני החזירי של הממשלה, והרוב המכריע נמצא למטה למטה. 
       
       גם לעוני יש, כנראה, פרצוף ופנים אתניות או לאומיות: כשב"מרכז אדוה" קבעו שממוצע השכר הוא 100, יצא שיהודים ממוצא מערבי נמצאים בממוצע של 126, בני עדות המזרח – 101, והערבים – 72. זאת אומרת, פער של 25% בין יהודים מזרחיים לבין יהודים מערביים, ופער של קרוב ל-80% בין ערבים לבין יהודים מערביים, או בעצם מתחת לממוצע הכללי ב-28%. אני חושב שזה לא מקרה. ההזנחה של הציבור הערבי, של מצוקותיו ושל צרכיו, ההזנחה של הפריפריה, של עיירות הפיתוח, היא דבר שכבר הפך לאבן יסוד בהתנהלות של הממשלות, אבן יסוד במובן הכי גרוע והכי נורא שיכול להיות, ולכן יש פריחה, כביכול, בשכבה דקיקה ויש צלילה לתהומות בקרב ציבור רחב ביותר בקרב היהודים והערבים במדינת ישראל.
       
       אדוני היושב-ראש, אני חושב שכל הניסיונות של הממשלה, של משרד האוצר ושל ראש הממשלה לפאר את המדיניות הכלכלית ולשוות לה אופי של צמיחה ולמסור כל מיני מספרים שלדעתי הם מפוברקים, כי הם נטולי האלמנט האנושי – כלומר, גם כשמדברים על צמיחה של 3%-4%, אנחנו יודעים לאילו כיסים הם מתועלים או הולכים, וכשאנחנו מדברים על המצוקה, אנחנו יודעים איפה היא נמצאת. 
       
       דווקא היום, כשאנחנו מקיימים את הדיון הזה ערב הצגת התקציב בפעם השנייה בקריאה ראשונה – זה פרצופו של תקציב שהיה, אבל זה גם פרצופו של התקציב שיהיה, והממשלה הזאת היא ממשלת האכזריות וההתעמרות בשכבות החלשות של כלל הציבור בישראל, יהודים וערבים. תודה רבה.
       
היו"ר ראובן ריבלין:
       
       תודה, חבר הכנסת ברכה. חבר הכנסת רן כהן. לא, חבר הכנסת זחאלקה, חבר הכנסת רן כהן ספון במשרדו, שומע ומקשיב לדיוני הכנסת ויודע מתי להגיע, אין לו שום בעיה.
       
דוד טל (עם אחד):
       
       - - -
       
היו"ר ראובן ריבלין:
       
       עוד מעט אנחנו באים להצביע על חוקיך.
       
רן כהן (יחד):
       
       אדוני היושב-ראש, השר אופיר פינס, אני רוצה לברך אותך. זאת הפעם הראשונה שאני נואם כאשר אתה נוכח כאן כשר ומציל את כבודה של הממשלה. רק נכנס לתפקיד וכבר מציל את כבודה של הממשלה ליד שולחן הממשלה. 
       
ג'מאל זחאלקה (בל"ד):
       
       יש שר במליאה. 
       
רן כהן (יחד):
       
       אדוני היושב-ראש, זאת הפעם הראשונה שאני מדבר לאחר השבעת הממשלה החדשה.
       
היו"ר ראובן ריבלין:
       
       השר שטרית נמצא פה כל הזמן. 
       
רן כהן (יחד):
       
       גם השר שטרית נמצא כאן, כך שהמציאות הרבה יותר אופטימית. השרים פינס ושטרית, תארו לעצמכם לאן הידרדרתי שהגעתי למצב שבו הצבעתי בעד ממשלת שרון. פשוט לא ייאמן. 
       
זבולון אורלב (מפד"ל):
       
       לאן באמת הידרדרת?
       
רן כהן (יחד):
       
       אמון לא הצבעתי, אבל הצבעתי בעד הודעת ראש הממשלה, ולמען האמת, הסיבה מאוד פשוטה, חבר הכנסת זבולון אורלב. אתה יודע בהחלט מה עמדתי, ומלכתחילה עמדתי היתה בעד תוכנית ההתנתקות של ראש הממשלה שרון. אני חושב שזו תוכנית טובה לישראל, טובה לעם ישראל, טובה לביטחון ישראל, ומאחר שההתנתקות היא שריסקה את הממשלה הקודמת, שהיית חבר בה, ההתנתקות היא גם זו שבנתה את הממשלה החדשה. לכן היה לי עניין שהיא תקום, ולא לתת למורדי הליכוד ולימין הקיצוני להפיל אותה. 
       
זבולון אורלב (מפד"ל):
       
       אז תיכנסו. היית מצביע בעד והייתם נכנסים אליה. 
       
היו"ר ראובן ריבלין:
       
       חבר הכנסת רן כהן לא יכול להיכנס לממשלה שהיא כה קיצונית בעמדותיה השמאלניות. 
       
רן כהן (יחד):
       
       בינתיים זה ההרכב שנוצר על-ידי ראש הממשלה. אתה יודע שאני לא יכול להיכנס לממשלה וגם אתה לא. אתה יודע איך נכנסים לממשלה, כי אתה כבר עברת את זה ואני כבר עברתי את זה. אני גם לא בטוח שזה בדיוק הטעם של הפה שלי, זה לא התה שלי, ודאי לא לשבת עם שר האוצר נתניהו, עם התוכנית הכלכלית-החברתית האנטי-חברתית שלו. 
       
זבולון אורלב (מפד"ל):
       
       יושב-ראש הכנסת נמנע, ורן כהן מ"שלום עכשיו" מצביע בעד. 

רן כהן (יחד):
       
       אתה מתאר לעצמך מה אתם במפד"ל, איזה "צימעס" תעשו? הרי אתם תעשו "צימעס" ציבורי רק מהעובדה שהצבענו בעד ואתם תרדו לחייו של ראש הממשלה רק על זה. תאר לך שהיינו מצטרפים. 
       
היו"ר ראובן ריבלין:
       
       כבוד שר האוצר צריך להגיע הנה, ומייד, על מנת להשיב על ההצעות בהתאם למוסכם. 
       
רן כהן (יחד):
       
       נדמה לי שהדיון בממצאים של "מרכז אדוה" הוא בעל חשיבות עצומה דווקא לנוכח ממצאים כל כך חדים וכל כך קשים, שטופחים על פני הממשלות בישראל, ובמיוחד על פני הממשלה הזאת. רבותי חברי הכנסת, 17% מהשכירים במשק היום חיים מתחת לקו העוני. לאיזו תוצאה רצה שר האוצר להגיע? אם יש תוצאה נוראה, הרי זה להגיע למצב שבו יש אנשים שעובדים והם עניים. זה שאבטלה היא אחת הסיבות המובילות, אולי הסיבה המובילה לעוני, את זה כולנו יודעים וגם שר האוצר יודע. אבל איך שר האוצר יוצא מזה שהממשלה שהוא מוביל אותה בתחום הכלכלי מובילה למצב שבו יש 17% מהעובדים שחיים מתחת לקו העוני? גם עניים וגם עובדים, או גם עובדים וגם נשארים עניים, משום שהשכר הוא ברמה כל כך נמוכה. 
       
       זה גם מה שמסביר את הירידה טיפ-טיפה, בשברי אחוזים, באבטלה. הירידה הזאת איננה ירידה לתחום התעסוקה והפרנסה. זאת ירידה לתחום התעסוקה הסטטיסטית, אבל אין אתה פרנסה, משום שאם אדם לא מרוויח ולא משתכר סכום ראוי ואלמנטרי של השכר הממוצע במשק או קרוב לו, הוא לא יכול לחיות מזה, הוא לא יכול להתקיים מזה. 
       
       שמעתי את יושב-ראש האופוזיציה מתפאר בתוכנית הכלכלית שהוא היה אחראי לה. טוב שהיום הוא לא נמצא שם. 
       
        הסיבה השנייה, אדוני היושב-ראש, היא העובדה שיש ממש הצטמקות של מה שנקרא מעמד הביניים בישראל. אם ב-1988 כשליש מהמפרנסים בישראל היו שייכים למה שנקרא מעמד הביניים, הרי השיעור הזה ירד והתכווץ ל-21% בשנה שעברה. כלומר, יש נשירה גדולה מאוד של מעמד הביניים אל השכבות המוחלשות בחברה הישראלית, אל תחתית הסולם הכלכלי במדינה. זאת תוצאה מהמסוכנות ביותר, משום שהתרסקות מעמד הביניים היא התרסקות של השכבה הבסיסית שמקיימת גם את שכבת השכירים וגם את שכבת העצמאים במשק. 
       
       אני מוצא באותה סקירה של "מרכז אדוה", שגם הפער בין אשכנזים, מזרחים וערבים הוא קשה מאוד, ואם ההכנסה הממוצעת במשק היא 100, מתברר שהאשכנזים מרוויחים 128, אפשר לומר אחוז, אם זה ניתן להבנה, בני עדות המזרח 101, מזל שקצת מעל ה-100, ואילו הציבור הערבי 79, כלומר 21% פחות מהממוצע. 
       
מוחמד ברכה (חד"ש-תע"ל):
       
       72.
       
רן כהן (יחד):
       
       אני רואה פה 79 לפי הנתונים שיש לי. הפער הזה הוא פער קטלני, משום שהוא נוגע גם לחינוך, גם לשירותים החברתיים, גם לבריאות, גם לשירותי הרווחה, גם למה שהרשויות המקומיות נותנות לאזרחים. כלומר, הממשלה, בו בזמן שהיא יצרה את הפערים האדירים האלה, היא גם ריסקה את שירותי הרווחה ואת השירותים הציבוריים, שהם אלה שקובעים את רמת חייו הממוצעת של האזרח בישראל. לכן נדמה לי שמגיעה סטירת לחי מאוד מאוד קשה למשרד האוצר, לשר האוצר ולמה שהממשלה ביצעה בשנתיים האחרונות והביאה לתוצאות הקטלניות האלה, שבושה להסתכל עליהן ובושה להיווכח לאיזה שפל ירדנו תחת שלטונה של הממשלה הזאת. תודה רבה.
       
היו"ר ראובן ריבלין:
       
       תודה לחבר הכנסת רן כהן. חבר הכנסת ג'מאל זחאלקה, ואחריו - אחרון הדוברים, חבר הכנסת זבולון אורלב. אני מודיע שאם שר האוצר לא יגיע, אני אפסיק את הישיבה ואחדש אותה כשהוא יהיה פה. אני מבקש משר האוצר להגיע הנה תוך שתי דקות. אנחנו לא יכולים להגיע לאותו מצב בפעם השנייה. 
       
רן כהן (יחד):
       
       זה זלזול בכנסת ולא רק זלזול בחברי הכנסת.  
       
היו"ר ראובן ריבלין:
       
       למה אדוני צריך להוסיף על דברים שאני אומר בצורה מפורשת? 
       
זבולון אורלב (מפד"ל):
       
       דחינו את הדיון משום שהוא לא היה פה. 
       
היו"ר ראובן ריבלין:
       
       הנה השר נכנס ובזה נסתם העניין, כי השר שטרית עדכן אותו בדברים שנאמרו קודם לכן. 
       
שר האוצר בנימין נתניהו:
       
       גם שמעתי את זה בטלוויזיה, גם אותך. כל מלה. 
       
היו"ר ראובן ריבלין:
       
       דחינו בשבוע שעבר. אדוני עוד לא עולה. אדוני ישב וישמע בסבלנות עוד שש דקות. חבר הכנסת ג'מאל זחאלקה - בבקשה, אדוני. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, חשיבותו של דוח "מרכז אדוה" בעניין האי-שוויון היא משני טעמים עיקריים. הראשון בהם – הוא מפרק את המושג "ממוצע". אנחנו מורגלים לקבל בתקשורת ממוצעים, שכר ממוצע במשק, צמיחה ממוצעת. אנחנו מורגלים לקבל ממוצעים, והממוצעים בדרך כלל מטעים ולפעמים מטעים מאוד. הבאתי לא פעם -  ואני רוצה ששר האוצר ישמע את זה - - 
       
שר האוצר בנימין נתניהו:
       
       אני שומע כל מלה. 
       
ג'מאל זחאלקה (בל"ד):
       
       - - את השיעור הראשון בסטטיסטיקה שלמדתי באוניברסיטה. מישהו מנסה לצוד ברווז, יורה חמש יריות מימין לברווז וחמש יריות משמאל לברווז ובממוצע הברווז מת. זאת סטטיסטיקה.
        
היו"ר ראובן ריבלין:
       
       יש לך תותחן פה, רן כהן. 
       
ג'מאל זחאלקה (בל"ד):
       
       זה בדיוק מה שעושים. אומרים שהשכר הממוצע במשק הוא 7,000, שקל, ואנשים חושבים שהממוצע מפוזר פיזור רגיל. ובכן, יותר מ-70% מהשכירים מקבלים פחות מהשכר הממוצע. כשליש מהשכירים משתכרים פחות מהשכר המינימלי, שכר המינימום במשק. מה שמעלה את השכר הממוצע זה דווקא העשירון העליון, העשירונים העליונים, שיש להם משכורות עתק. הם מנהלים בהיי-טק והם מנהלים בכירים והם מעלים את הממוצע באופן דרמטי. ממוצע יכול להיות של 7,000 שמתפזר בין 6,000 ל-8,000, והוא יכול להתפזר גם בין 2,000 ל-30,000, ויש הבדל גדול בין הדברים. לכן "מרכז אדוה" עשה שירות טוב מאוד בכך שהוא פירק את המושג "ממוצע", וכשמדובר בצמיחה הוא הסביר איפה הצמיחה. הוא מוכיח חד-משמעית, שהצמיחה הזאת היא צמיחה דיפרנציאלית, ויש מקומות שבהם יש אפילו נסיגה בצמיחה. יש נסיגה בהכנסות ויש מקומות שבהם יש יותר עניים, אף שהשכר הממוצע עולה כביכול; אפילו באופן מתון, אבל עולה. לכן, לא צריך ללכת אחרי מקסם השווא של הממוצע. 

       הדבר השני חמור לא פחות. דוח "מרכז אדוה" מטפל במגמות, והוא לוקח את העניין של האי-שוויון, משנת 1990 עד היום, ומראה בצורה חד-משמעית, שהאי-שוויון בכל התחומים כמעט עולה כל הזמן עלייה קונסיסטנטית, ופה קבור הכלב, אם תרצו. 
       
       יש אי-שוויון. בואו נתחיל מהיום. השאלה מה המגמה - האם אנחנו רואים תהליך של צמצום האי-שוויון - - -

היו"ר ראובן ריבלין:
       
       אתה שכנעת אותנו מדוע צריך להעלות את זה על סדר-היום. בכל שאר הדברים אנחנו נדון כשנעלה את זה על סדר-היום, כי אדוני סיים את זמנו כבר בגדול. 

ג'מאל זחאלקה (בל"ד):
       
       אני רוצה לסיים בעניין אחד. אני רוצה לחזור על דבר שקראתי לו כל הזמן. אם נותנים לשוק החופשי את החופש המלא, כללי השוק יגבירו את הפערים. צריך מדיניות חברתית. אפילו דוד קליין, הנגיד הקודם, אפילו הוא - -

היו"ר ראובן ריבלין:
       
       השר ישיב לך על זה, אני יכול להבטיח לך. 

ג'מאל זחאלקה (בל"ד):
       
       - - שהוא יותר קיצוני משר האוצר מבחינת הקפיטליזם שלו, הוא התעורר מאוחר ואמר: צריך יעדים חברתיים, פעם ראשונה - זו כמעט קללה בישראל - להציב יעדים. אני רוצה להגיד, שזו לא מדיניות תאצ'ריסטית אפילו. תאצ'ר הרחיבה את מעמד הביניים, וכאן אנחנו רואים צמצום של מעמד הביניים - -

היו"ר ראובן ריבלין:
       
       הנקודה ברורה לחלוטין. 

ג'מאל זחאלקה (בל"ד):
       
       - -  תאצ'ר התבססה על התרחבות מעמד הביניים. זה אפילו אנטי-תאצ'ר - -

שר האוצר בנימין נתניהו:
       
       אדוני היושב-ראש, עכשיו - - -

ג'מאל זחאלקה (בל"ד):
       
       - - תאצ'ר היתה מתפטרת והיתה מגנה את זה. אפילו תאצ'ר היתה מגנה את המדיניות. 

היו"ר ראובן ריבלין:
       
       עמדתך הובהרה, השר ישיב לך בוודאי. חבר הכנסת זבולון אורלב, אחרון הדוברים. אדוני, הואיל ואני נותן לך את הרשות לחזור, אף שלא היית פה, אדוני מקבל שלוש דקות, לא יותר, כי אנחנו צריכים להתחיל לסיים את היום הארוך והמפרך. 

זבולון אורלב (מפד"ל):
       
       אדוני היושב-ראש, חברי חברי הכנסת, בראש ובראשונה, הואיל ואנחנו מקיימים את הדיון הזה מייד לאחר שאושרה הרחבת הממשלה, אני רוצה לחזור ולמחות על שאין שר רווחה. שר האוצר, יש לך עכשיו הזדמנות - - -

שר האוצר בנימין נתניהו:
       
       אתה מוזמן. 

זבולון אורלב (מפד"ל):
       
       אני מוזמן, תודה רבה לך, אבל אם מיניתם 23 שרים, שר רווחה - - -

שר האוצר בנימין נתניהו:
       
       יש מקום. 

זבולון אורלב (מפד"ל):
       
       - - - אין אבא ואין אמא לכל האוכלוסיות. הרי אני לא גורשתי, אני התפטרתי מרצוני, מאחר שאני בדעתך, שתוכנית ההתנתקות היא רעה, ואינני יכול לעשות עוד שקר בנפשי. לכן התפטרנו. אז אינני יכול לחזור כל עוד הממשלה הזאת הולכת על תוכנית ההתנתקות. אבל מכאן ועד - - -

היו"ר ראובן ריבלין:
       
	יש חכמים הרואים את הנולד ומתפטרים לפני - - -


זבולון אורלב (מפד"ל):
       
       יכול להיות. אני חושב שראינו את הנולד. 

היו"ר ראובן ריבלין:
       
       זה לא רק אתה היית. היו עוד כאלה.

זבולון אורלב (מפד"ל):
       
       בהחלט, לא רק אני. 
       
       אני חושב שהעובדה שאין שר רווחה מלמדת על גישה לא ראויה. אם יש 23 שרים ושרים בלי תיק, יכלו להפקיד את התיק – בעצם, אין אבא ואמא לאוכלוסיית הרווחה.
       
       לגופו של דבר – אגב, אני הכנתי נאום אחר, אבל אחרי שאישרו היום את הממשלה אמרתי לעצמי: נפל לי האסימון למה יש עוני בישראל. באמת, הרי בסך הכול כולנו רוצים שלא יהיה עוני, כולנו רוצים שלא יהיה פער. גם שר האוצר, שכולנו מתנפלים עליו - ויש לו גישה מאוד מאוד ליברלית ומאוד מאוד קפיטליסטית - אני אומר לכם גם משיחות אתו, הוא לא שמח מזה שיש עניים, הוא היה רוצה שמספר העניים יפחת. 
       
       אלא מה שאני רואה - היו פה שתי מפלגות שבשנתיים האחרונות מיררו את חייה של הממשלה בגישתה החברתית: גם מפלגת העבודה, אגב גם מרצ, וגם יהדות התורה, ממש מיררו את חיי הממשלה, על כל דבר. יהדות התורה על קיצוץ קצבאות הילדים, אופיר פינס, ו"הקפיטליזם החזירי" של פרס, וכולם. ודליה איציק. מה זה, איזה נאומים חוצבי להבות. ותראה, יום בהיר אחד, למען ההתנתקות, הכול מת. הכול מת. כלומר, מוכנים עכשיו להיכנס לממשלה, עם אותה מדיניות - עם אותה מדיניות - לתמוך בה, וכל העניים וכל העוני זז הצדה. גם כלפיך, חבר הכנסת רן כהן, ואני מאוד מכבד אותך, יש לי ביקורת על מרצ - - -

רן כהן (יחד):
       
       חבר הכנסת אורלב, אל תשכח שאתה עזבת - - -

חמי דורון (שינוי):
       
       זה לא בגלל ההתנתקות - - -

זבולון אורלב (מפד"ל):
       
       - - - נואמת פה נאומים חוצבי להבות, אבל מי בעד הממשלה - הם מצביעים בעד. הממשלה הזאת – רבותי, תעשו סדר חשיבות - -

רן כהן (יחד):
       
       אל תשכח שאתה - - -

היו"ר ראובן ריבלין:
       
       לא להפריע לו. 

זבולון אורלב (מפד"ל):
       
       - - כלומר, אם ההתנתקות יותר חשובה מהעוני, תאמרו זאת. תאמרו שאתם מוכנים לעקור יישובים, כי התוכנית המדינית - - - 

רן כהן (יחד):
       
       למה אתה עזבת את הממשלה - - -

זבולון אורלב (מפד"ל):
       
       - - - אבל, שהעניים ימשיכו להיות עניים.

רן כהן (יחד):
       
       אבל אתה לא עזבת בגלל העוני. אתה עזבת בגלל ההתנתקות. 

היו"ר ראובן ריבלין:
       
       גם על זה בוודאי ישיב לך שר האוצר. חבר הכנסת רן כהן, אין לו זמן כמו שהיה לך. 

זבולון אורלב (מפד"ל):
       
       מאה אחוזים. אני אדם ישר, לא התפטרתי. נאבקתי בממשלה, יעיד על כך שר האוצר, ואני חושב ש-2005 שונה מ-2003, אבל הצביעות הזאת - - 

היו"ר ראובן ריבלין:
       
       נא לסיים. 


זבולון אורלב (מפד"ל):
       
       - - כפל הלשון. אני אומר לכם, היום הבנתי למה יש עוני. עולים פה לבמה באופוזיציה, מדברים גבוהה גבוהה. רק מציעים פה איזו כורסה, רק מציעים איזה רבע תפקיד - אין עניים, אין פער, אין כל הבעיות החברתיות. 

היו"ר ראובן ריבלין:
       
       אדוני הבהיר את עמדתו בצורה נחרצת. 

זבולון אורלב (מפד"ל):
       
       תודה רבה.

היו"ר ראובן ריבלין:
       
       אני מאוד מודה. יעלה ויבוא כבוד שר האוצר על מנת להשיב לכל המציעים בנושא דוח "מרכז אדוה".

רן כהן (יחד):
       
       אדוני היושב-ראש, אני מצטער שהפרעתי לחבר הכנסת אורלב, אבל מה לעשות, גם הוא לא עזב את הממשלה בגלל העוני הרב, שהוא היה ממונה עליו. 

היו"ר ראובן ריבלין:
       
       ועל כך אמר המשורר: כולם היו בני, כולם יושבים על-תנאי. בבקשה. כבוד שר האוצר - בבקשה, אדוני. 

שר האוצר בנימין נתניהו:
       
       אדוני היושב-ראש וחברי הכנסת, הדוח שמובא כאן מתייחס לשנת 2003. אין להכחיש שהדוח הזה הוא דוח קשה, אבל הוא מתייחס גם לעשור שקדם לשנת 2003, ואמר כאן בצדק חבר הכנסת זחאלקה, שאנחנו רואים שהעוני והאי-שוויון עולים בהתמדה בעשור הזה. 
       
       אנחנו בדקנו מה עוד עלה בהתמדה בעשור הזה, וגילינו שיש חפיפה מוחלטת - הייתי אומר זהות - בין עליית מספר מקבלי הקצבאות ועליית העוני והאי-שוויון. במקום להביא להורדת האי-שוויון וליציאה המיוחלת מהעוני, מדיניות הקצבאות של ממשלות ישראל בעצם הביאה לתוצאה ההפוכה.
       
       אנחנו יכולנו להסיק מכך מסקנות, או לא להסיק מכך מסקנות. ואנחנו בחרנו להסיק מסקנה אחת, שהיא מאוששת ומאומתת מניסיון של מדינות וכלכלות רבות: הדבר העיקרי שצריך לעשות כדי להוציא אנשים מהעוני הוא להכניס אותם לשוק העבודה. אתם כבר עייפתם מלשמוע את הסטטיסטיקה המדהימה, שאנחנו רואים שמשפחות שבהן שני המפרנסים הפוטנציאליים אינם עובדים - 70% או 65% מהמשפחות האלה הן מתחת לקו העוני. 

דוד טל (עם אחד):
       
       אולי אדוני השר - - - על התוצאה. עייפנו לשמוע את הדבר הזה. באמת - - - תוצאה, תוצאה. 

קריאות:
       
       - - -

היו"ר ראובן ריבלין:
       
       חבר הכנסת טל, הוא לא דיבר על השמן והרזה עכשיו. 

שר האוצר בנימין נתניהו:
       
       כשמישהו עובד - חכה, אם תרצה אני גם אוסיף בסוף על השמן והרזה - - -

היו"ר ראובן ריבלין:
       
       אבל הוא עדיין לא דיבר על זה.

שר האוצר בנימין נתניהו:
       
       בשבילך אני מוכן, אבל אני לא חושב שזאת דרישה כללית פה. ברשותך, אני אשלים את הנקודה שאני חושב שאולי לא חודדה מספיק, אני הולך לחדד משהו תיכף.
       
       אנחנו רואים שכשאחד מהמפרנסים הפוטנציאליים עובד, שיעור העוני יורד ל-20%; כששניהם עובדים - הוא זניח, הוא אחוזים בודדים. כלומר, עבודה, אפילו עבודה חלקית שהופכת אחר כך לעבודה קבועה, שמשדרגת את עצמה בשכר - זה הניסיון הבין-לאומי וזה מה שאנחנו עושים כאן. 

דוד טל (עם אחד):
       
       אבל צריך מקומות עבודה. לא יכול להיות בלי מקומות עבודה - - -

היו"ר ראובן ריבלין:
       
       תודה רבה, חבר הכנסת טל. 

שר האוצר בנימין נתניהו:
       
       ולכן, השאלה המרכזית הראשונה היא באמת איך מייצרים מקומות עבודה. אנחנו בחרנו לייצר את מקומות העבודה באמצעות שחרור הכלכלה והפחתת נטל המס. היה ויכוח פה - אני יכול לצטט לכם כמה מחבריכם - אמרתם: איזו צמיחה זה יביא? מה צמיחה? הורדת המס רק תיצור גירעון, שום צמיחה. אני גרסתי אחרת, אבל שוב - זאת לא המצאה שלי. זו אפילו לא המצאה של סטנלי פישר, זו לא המצאה של אף אחד. זה פשוט ניסיון אמפירי. אפשר להסביר אותה בכל מיני תיאוריות, זה לא חשוב כרגע, אבל הניסיון בעולם הוא, שכשאתה מוריד את המסים אתה מקבל צמיחה, במיוחד בכלכלות עתירות מס כמו הכלכלה שלנו. ואכן זה מה שקרה, ואתה שואל: אין מקומות עבודה? לא נכון. 
     
       בשל הצמיחה – והצמיחה היא משמעותית – ובשל החלפת, שחלוף עובדים זרים בישראלים, יצאו כ-90,000 ישראלים ממעגל האבטלה, שהוא מעגל העוני, לתוך מעגל העבודה. זה עדיין לא פותר את הבעיה; עדיין יש מספר גדול של ישראלים במעגל העוני, אבל זה בפירוש שינוי. אנחנו ראינו את עקומת האבטלה, שעלתה ברציפות עד שיא של 11% כשיישמנו את התוכנית הכלכלית – זה היה בשיא. עכשיו כמובן היא ירדה ל-10.1%, והיא תמשיך לרדת כל עוד נמשיך ליישם את המדיניות הזאת. ובכן, הדבר הראשון ביציאה מהעוני הוא כניסה לעבודה, וייצור מקומות עבודה מחייב כמובן הורדת מסים. 
       
       והנה באה הנקודה השנייה שאני רוצה לחדד, ואני חושב שעדיין לא אמרנו אותה כאן. הרי אמרנו שהעיקרון שמנחה אותנו הוא כפול – מי שיכול לעבוד, שילך לעבוד, ונייצר את התנאים לצמיחה; מי שאינו יכול לעבוד, אנחנו נסייע לו. כיצד נסייע לו? הרי היינו במשבר פיננסי, לא היה לנו כסף; נוכל לסייע כי נקבל יותר תקבולי מס בכלכלה צומחת. אבל כדי לקבל יותר תקבולי מס היינו צריכים לעשות דבר שאיננו אינטואיטיבי, דבר שהוא הפוך מהאינטואיציה: היינו צריכים להוריד את שיעורי המס. 
       
       חברי הכנסת, גבירותי ורבותי, שאלה פשוטה: כשהעלינו את שיעורי המס בממשלה הקודמת – או אם תרצו, תמיד אתה טורח להגיד לי שזו אותה ממשלה – מה קרה לתקבולי המס שלנו? האם הם גדלו או קטנו? אני אתן לכם את התשובה: הם קטנו באופן דרסטי. נפתח לנו גירעון ענק, שאיים להגיע עד 7%. הורדנו את שיעורי המס – מה שאתם קוראים: נתנו הפחתות מס לעשירים; זה לא נכון, כי נתנו הפחתות מס גם למעמד הביניים ולבעלי ההכנסות הנמוכות, אבל לצורך העניין הדמגוגי הפופוליסטי: נתתם הפחתות מס לעשירים. מה קרה, היה לך יותר כסף?
       
דוד טל (עם אחד):
       
       15 שקלים לעני ו-1,500 שקלים לעשיר.
       
שר האוצר בנימין נתניהו:
       
       אבל השאלה המעניינת היא אם קיבלנו יותר כסף או פחות כסף. קודם כול, קיבלנו יותר כסף. משקיבלנו יותר תקבולי מס הורדנו את שיעורי המס וקיבלנו יותר תקבולי מס – יותר כסף לקופת המדינה – ומשקיבלנו אותם יכולנו לעבור גם לדבר השני: לקחת את תקבולי הכסף הללו ולשים אותם ברווחה צודקת, כלומר לתת, לדוגמה, לקשישים שהם נעדרי מקורות הכנסה ולמעשה תלויים רק בהבטחת הכנסה, שקר להם בחורף ושאין להם אוכל. והנה יכולנו לתת להם – היה מאין; היה יש כדי לתת להם. 
       
       כלומר, עשינו שני דברים: בהפחתת שיעורי המס – במדיניות האחרת שעשינו, הרפורמות – העלינו את המשק ממינוס 1% לפלוס 4.2% צמיחה; הבאנו קרוב ל-100,000 ישראלים לתוך מעגל העבודה, ועוד ידנו נטויה, ואתם תראו את זה. 
       
       אבל הנקודה שאני מדגיש כאן היום, ביחס לדוח העוני, היא שפתאום קיבלנו, בהפחתת שיעורי המסים, יותר תקבולי מס – לא פחות – והנה אנחנו, בתקציב הזה, שיובא אליכם מחר - -
       
דוד טל (עם אחד):
       
       לפי ההיגיון הזה תמשיך להוריד ותקבל עוד הרבה.
       
אתי לבני (שינוי):
       
       - - -
       
שר האוצר בנימין נתניהו:
       
       - - נתנו לאלה שאינם יכולים - - 
       
היו"ר ראובן ריבלין:
       
       השר שמע, חברת הכנסת לבני.
       
שר האוצר בנימין נתניהו:
       
       - - אנחנו באים ונותנים להם דברים כמו מפעלי ההזנה, כמו אותם פרויקטים. 
       
אתי לבני (שינוי):
       
       אבל מה אנחנו עושים עם אלה שאינם משלמים מס? שליש מכלל העובדים אינם משלמים מס. 
       
שר האוצר בנימין נתניהו:
       
       אז עכשיו הם מקבלים הנחה.
       
אתי לבני (שינוי):
       
       זה מס הכנסה שלילי. תאפשר להם לחיות. 
       
שר האוצר בנימין נתניהו:
       
       אנחנו בודקים גם את מס ההכנסה השלילי, חברת הכנסת לבני. מלבד זאת, השליש הזה, שאינו משלם מס, כן משלם מס. מה לעשות? הוא משלם מע"מ. כל 1% במע"מ הוא 4% בהכנסה הפנויה. 4% – מהעשירון התחתון. אתה מוריד את המע"מ – פינית עכשיו 4% מההכנסה הפנויה של העשירון התחתון. אתה מוריד את מסי הקנייה על מוצרי היסוד האלה, אתה מוריד עוד אחוזים. ועוד ועוד. זה לא נכון שהם אינם משלמים מס. הם משלמים. אני מסיים. תודה רבה, עליזה. 
       
       בקיצור, יש לי שתי אבחנות כאן היום. לאלה שמדברים על העוני - - - 
       
דוד טל (עם אחד):
       
       אדוני היושב-ראש, אדוני השר, בכל הכבוד, עליזה לא תקבע לנו כמה זמן השר יסביר לנו או לא יסביר לנו. בכל הכבוד. 
       
רומן ברונפמן (יחד):
       
       - - - 
       
היו"ר ראובן ריבלין:
       
       עליזה בראשי תקבע את מדד הדיבור. "חברת הכנסת" בראשי, אני רוצה להזכיר לך - - - 
       
שר האוצר בנימין נתניהו:
       
       עליזה, מה קרה? את רוצה ללכת הביתה?
       
היו"ר ראובן ריבלין:
       
       בבקשה, אדוני. נא לסיים. 
       
דוד טל (עם אחד):
       
       אנחנו דנים בדברים מהותיים, ואת אומרת לשר להפסיק לדבר. לא מקובל עלי.
       
היו"ר ראובן ריבלין:
       
       חבר הכנסת טל, לא להפריע לשרים. 
       
שר האוצר בנימין נתניהו:
       
       חבר הכנסת טל צודק. 
       
היו"ר ראובן ריבלין:
       
       השר לא מתחשב - - - 
       
שר האוצר בנימין נתניהו:
       
       אני דווקא מתחשב בדבריו של חבר הכנסת טל, אבל אני לא רוצה להאריך בדברים. רציתי לתמצת את דברי. 
       
       אם אנחנו רוצים לטפל באמת בבעיית העוני – ואגב, אנחנו מתחילים לטפל בה, את התוצאות אני מבטיח לכם שתראו. אני לא יודע אם תראו אותן ב-2004, אבל אנחנו נראה אותן בוודאות, את זה אנחנו יודעים סטטיסטית, ב-2005. למה אנחנו יודעים שנראה אותן? אני אגיד לכם למה: כי אנחנו יודעים מה הולך לקרות סטטיסטית לאותם קשישים נעדרי הכנסה נוספת שאנחנו הולכים לתת להם, שהולכים לצאת מרמת העוני. 
       
       כלומר, אנחנו מוציאים אנשים מהעוני בשתי דרכים: במדיניות של הורדת מסים ושל רפורמות אחרות שמצמיחות את המשק ומייצרות מקומות עבודה – ואנחנו מעודדים אנשים להיכנס למקומות עבודה – ובאמצעות תקבולי מס גדולים יותר, שמאפשרים לתת לנזקקים האמיתיים. 
       
       אני מדגיש את המלה "האמיתיים". אתם תשמעו על זה בזמן הקרוב, כי יש הבדל גדול בין נזקקים אמיתיים לבין נזקקים מדומים, ואנחנו מתכוונים לנפות את אלה מאלה. יש לנו דרך לעשות זאת. היא לא היתה קיימת עד עכשיו, אבל היא קיימת. זהו מכשיר רב-עוצמה, כי אנחנו חושבים שמי שצריך לקבל את העזרה הם אלה שבאמת אינם יכולים לעבוד, ולא אלה שמתחזים לאלה שאינם יכולים לעבוד.
       
היו"ר ראובן ריבלין:
       
       אף שאין לאדוני התנגדות שזה יישמע במליאה, הוא מציע להעביר לוועדה.
       
שר האוצר בנימין נתניהו:
       
       על כן, אדוני, קיבלתי את המלצתך, ואנחנו אומנם נעביר את זה לוועדה. תודה רבה.
       
היו"ר ראובן ריבלין:
       
       אתה מסכים להעביר את זה לוועדה, אם כי אין לך שום התנגדות לכך שזה יהיה גם במליאה. אני מאוד מודה לשר האוצר. 
       
       רבותי חברי הכנסת, שלוש הצעות אחרות. חבר הכנסת נסים זאב - בבקשה, אדוני. כל אחד דקה – אני עומד על כך. 
       
נסים זאב (ש"ס):
       
       אדוני היושב-ראש, אני אדבר פחות מדקה. 
       
       צריכים לראות בפועל: היום יש מאות עמותות הפרוסות ברחבי הארץ ומחלקות מזון לנזקקים ולילדים רעבים. מה כל הסיפור הזה על הצמיחה ועל כך שאנחנו פועלים להוריד את המס הזה ואת המס ההוא? האם בהורדת המס יהיו פחות עניים? הלוא התוצאה היא שבעלי המפעלים מרוויחים יותר, והעשירון העליון מתעשר יותר, ואילו העניים, הנזקקים והרעבים הם יותר רעבים, אדוני היושב-ראש. מה פירוש – יש כאן נזקקים מדומים? מתחזים? אנחנו נעשה סלקציה? אנחנו נעשה את ההערכה שלנו מי נזקק באמת ומי נזקק מדומה? מה הדברים האלה? זו תשובה של שר? עומד כאן על הבמה ואומר שיש כאן ציבור שמתעתע בממשלה וגונב את הכספים מהמדינה – זאת תשובה?
       
היו"ר ראובן ריבלין:
       
       תודה רבה, חבר הכנסת נסים זאב. תמיד כשאתה אומר שאין לך אפילו דקה אני מתחיל לחשוש. דבר דקה, אבל לא יותר. חבר הכנסת אילן שלגי - בבקשה, אדוני. אחריו - אחרון הדוברים, חבר הכנסת חמי דורון. 
       
אילן שלגי (שינוי):
       
       אדוני היושב-ראש, חברות וחברי הכנסת, בדוח "מרכז אדוה" מוצגים כמובן נתונים עגומים, אבל, אדוני שר האוצר, שדיבר ועזב אותנו, אני רוצה בכל זאת לומר לך, שההסכמים הקואליציוניים החדשים, שאתה הסכמת להם, מחזירים אותנו שוב למשטר החלוקה והקצבאות. אתה דיברת כאן על כך שצריך להוציא אנשים למעגל העבודה, אבל אתה הולך לתת כסף לאנשים שישבו בישיבות ובכוללים ולא יצאו לעבוד, ואלמלא הוספת להם כסף אולי כן היו יוצאים לעבוד, ולא היו רק שולחים את האשה לעבוד, כאשר היא צריכה גם לטפל בעשרה ילדים. וגם את הרפורמה בחינוך אתה הולך לעקר, משום שאתה הולך להוציא ממנה את כל החינוך החרדי – שוב אנשים לא ילמדו מתמטיקה, אנגלית ומחשבים ולא יוכלו להשתלב במעגל העבודה. תודה רבה.

היו"ר ראובן ריבלין:
       
       תודה רבה. חבר הכנסת חמי דורון, גם לרשות אדוני עומדת דקה. אחריו - חבר הכנסת דהאמשה. אנחנו נשאל אם אתם מסכימים.
       
חמי דורון (שינוי):
       
       אדוני היושב-ראש, אדוני שר הפנים החדש – הוא עוד לא רגיל. 
       
היו"ר ראובן ריבלין:
       
       חבר הכנסת דורון, הוא יתרגל, השאלה היא אם אתם תתרגלו. 
       
חמי דורון (שינוי):
       
       תאמין לי שאנחנו נתרגל. לנו אין בעיה להתרגל, אנחנו כבר התרגלנו. כפי שאדוני בוודאי יודע, אנחנו התרגלנו לאופוזיציה כבר מזמן. 
       
דוד טל (עם אחד):
       
       למה אדוני זורה מלח על הפצעים שלו? הציניות הזאת, הנימה הזאת. 
       
היו"ר ראובן ריבלין:
       
       חבר הכנסת טל, חלילה. הציניות ממני והלאה. 
       
חמי דורון (שינוי):
       
       חבר הכנסת טל עדיין לא החליט איפה הוא. 
       
היו"ר ראובן ריבלין:
       
       חבר הכנסת דורון, אדוני לא מורה נבוכים פה. 
       
חמי דורון (שינוי):
       
       אדוני היושב-ראש, אני מצטער ששר האוצר לא נמצא כאן, כי הוא נתן כל מיני נתונים יפים. הוא רק שכח להגיד דבר אחד. הוא דיבר על צמיחה, על 90,000 משרות, הכול יפה. 22.8% בדוח העוני הם אנשים זקנים. אותם אי-אפשר לשלוח לעבוד. 18 שקלים או 65 שקלים שהוא מדבר עליהם כדי להוציא אותם ממעגל העוני – זה לא מה שיעזור להם, כשאין לאנשים כסף לקנות תרופות היום, בייחוד תרופות למחלות כרוניות. הם מוותרים לפעמים על תשלום חשבון חשמל, כדי שיהיה להם אולי לקנות אותה תרופה, או להיפך, כי השאלה היא על מה מוותרים. לכן, אדוני שר האוצר, ואולי אדוני שר הפנים החדש, כדאי שתבינו, שלשפוך את המים עם התינוק זה לא חוכמה. צריך לעשות תוכנית כלכלית, זה נכון. צריך ללכת בכיוון מסוים, זה נכון. אבל מצד שני, גם אי-אפשר לשכוח את אלה שאינם יכולים לצאת לעבודה. תודה. 
       
היו"ר ראובן ריבלין:
       
       תודה רבה. חבר הכנסת עבד-אלמאלכ דהאמשה, ולאחר מכן אשאל אתכם אחד אחד ונראה איך אנחנו מצביעים. 
       
דוד טל (עם אחד):
       
       אדוני, חבר הכנסת דהאמשה לא יכול לדבר, יש פה רק שלושה מציעים. 
       
היו"ר ראובן ריבלין:
       
       אדוני טועה. נמצאים פה חבר הכנסת רן כהן, חבר הכנסת ברכה, חבר הכנסת טל וחבר הכנסת זבולון אורלב. אל תאמר דברים שאינם נכונים. בבקשה. את חברת הכנסת אתי לבני אני אפילו לא צריך לספור, כי היא מעבר לספירה. 
       
עבד-אלמאלכ דהאמשה (רע"ם):
       
       אדוני היושב-ראש, מכובדי השר הטרי, ברכות. אנחנו מקווים שעכשיו שולחן הממשלה לא יהיה ריק, תמיד יהיה שר שלפחות ישמע אותנו ויענה. 
       
       אדוני היושב-ראש, לא צריך פה הרבה מלים. אם יש צמיחה בכלל ואם יש איזה הישג כלכלי, הרי זה רק בחלקו של המאיון העליון, אפילו לא העשירון. כל הכסף שצמח, צמח אצל העשירים. אצל השכבות החלשות, אצל העניים, אצל מקבלי הקצבאות, זה הולך ומעמיק. אלה הם הנתונים, וכאילו שר האוצר לא רוצה לראות את זה. כולנו חייבים לראות את זה. 
       
       הממשלה שהושבעה עכשיו, עם התוספות האלה – יש לה עכשיו אתגר ויש לה מבחן, לא רק בעניין המדיני אלא בעניין החברתי. אני חושב שלא נחטא אם נאמר שהא בהא תליא. לא יהיה עניין מדיני מצליח אם לא תהיה התקדמות גם בעניין החברתי, והפיגור בעניין החברתי הוא שורש כל הרע גם מבחינה מדינית. תודה רבה. 
       
היו"ר ראובן ריבלין:
       
       תודה רבה. חבר הכנסת ברכה, האם אדוני מוכן להעביר לוועדה?
       
מוחמד ברכה (חד"ש-תע"ל):
       
       כן. 
       
היו"ר ראובן ריבלין:
       
       תודה רבה. חבר הכנסת מג'אדלה - אינו נוכח. חברת הכנסת לאה נס - אינה נוכחת. חבר הכנסת זבולון אורלב, מוכן לוועדה?
       
זבולון אורלב (מפד"ל):
       
       כן. 
       
היו"ר ראובן ריבלין:
       
       חבר הכנסת טל, האם אדוני מוכן לוועדה?
       
דוד טל (עם אחד):
       
       כן. 
       
היו"ר ראובן ריבלין:
       
       חברת הכנסת לבני, מוכנה לוועדה?
       
אתי לבני (שינוי):
       
       כן. 
       
היו"ר ראובן ריבלין:
       
       חבר הכנסת רן כהן?
       
רן כהן (יחד):
       
       מוכן. 
       
היו"ר ראובן ריבלין:
       
       חבר הכנסת זחאלקה? 
       
ג'מאל זחאלקה (בל"ד):
       
       מוכן. 
       
היו"ר ראובן ריבלין:
       
       ובכן, אנחנו מצביעים. הצבעה בעד היא בעד להעביר לוועדה. נא להצביע - מי בעד? מי נגד? מי נמנע?
       
דוד טל (עם אחד):
       
       לוועדת העבודה. 
       
היו"ר ראובן ריבלין:
       
       ודאי שזה הולך לוועדת הכספים, אבל אם אדוני אומר ועדת העבודה, מייד זה הולך לוועדת הכנסת. 
       
הצבעה מס' 3
       
בעד ההצעה להעביר את הנושא לוועדה – 23
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה. 
       
היו"ר ראובן ריבלין:
       
       23 בעד, אין מתנגדים ואין נמנעים. אני קובע שלפי הצעת המציעים, הנושא יועבר לוועדת העבודה, אלא אם כן יש למישהו משהו לומר. 
       
שר הפנים אופיר פינס-פז:
       
       יש לי משהו לומר לגבי ההצבעה שלי. אני הצבעתי ממקומי. 
       
היו"ר ראובן ריבלין:
       
       אתה עדיין צריך להצביע במקומך הקודם. השר פינס הצביע על מקומו של השר דני נוה, וזיכה אותו, אבל צריך לחייב את חשבונו של השר פינס. 
       
       
       
הצעת חוק הגנת הצרכן (תיקון מס' 15), התשס"ה-2005
       [מס' כ/58; "דברי הכנסת", חוב' ט', עמ' ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       רבותי חברי הכנסת, אני מבקש את תשומת לבכם. כבוד השר פינס, כחבר הכנסת, העביר הצעת חוק אשר הגיעה לעמדה של קריאה שנייה וקריאה שלישית. מובן שהיום בחנו את האפשרות להצביע עליה לפני השבעתו כשר, שכן חשבנו שחבר הכנסת אשר הופך לשר, הצעתו יורדת מסדר-היום. אולם אם סיימה הוועדה את הכנת החוק לקריאה שנייה ולקריאה שלישית והניחה אותו על שולחן הכנסת, מזכים את השר, גם אם הוא עשה זאת במעמדו כחבר הכנסת. יש לנו הזכות הגדולה היום, מייד לאחר השבעתו של השר פינס, לתת לו מתנה מטעם הכנסת ולהצביע על החוק אשר הוא העביר ביוזמתו כחבר הכנסת, להעבירו בקריאה שנייה ובקריאה שלישית, שהרי העניין מונח גם על סדר-היום. 
       
       אני מזמין את חבר הכנסת איתן כבל על מנת להציג את הצעת חוק הגנת הצרכן (תיקון מס' 15), התשס"ה-2005, לקריאה שנייה ולקריאה שלישית. אין הסתייגויות. 
       
יגאל יאסינוב (שינוי):
       
       מי מייצג את הממשלה לעניין זה?
       
היו"ר ראובן ריבלין:
       
       השר פורז. חבר הכנסת יאסינוב, על כל שאלה יש תשובה. 
       
איתן כבל (בשם ועדת הכלכלה):
       
       אדוני היושב-ראש, כנסת נכבדה, אני מתכבד להציג בפניכם לקריאה השנייה ולקריאה השלישית את הצעת חוק הגנת הצרכן (תיקון מס' 15), התשס"ה-2005, ומייד אחריה את הצעת חוק הגנת הצרכן (תיקון מס' 16), התשס"ה-2005. שתי הצעות חוק אלה, כפי שאפרט לגבי כל אחת מהן, עניינן בקביעת נורמות שיביאו להגנה איכותית יותר על הצרכן בישראל, וישפרו, כך אני מקווה, את הליכות המסחר ההוגן במדינה.
       
       את הצעת החוק הראשונה – תיקון מס' 15 – יזמו בכנסת החמש-עשרה חברי הכנסת נעמי חזן, תמר גוז'נסקי, אבשלום וילן, מוחמד כנעאן, אברהם רביץ, אופיר פינס-פז וסופה לנדבר, והנוסח לקריאה הראשונה אף פורסם ברשומות, אך עקב פיזור הכנסת לפני הקריאה הראשונה לא הושלמה חקיקתה. לשמחתי, חברי הכנסת אופיר פינס-פז ואורית נוקד הגישו אותה מחדש בכנסת השש-עשרה, וכעת היא מובאת בפניכם לאחר שוועדת הכלכלה השלימה את הכנתה לקריאה השנייה ולקריאה השלישית. 
       
       לפי הצעת חוק זו, יחויבו עוסקים לגלות לצרכן באופן נאות את מדיניותם לגבי החזרת טובין. מדובר בהחזרה של טובין שלא בשל פגם או ליקוי שיש בטובין, שכן לסוגיה זו מתייחסות הוראות אחרות בדין. הצעת חוק זו עוסקת, אם כן, בהחזר מוצרים הנובע מכך שהצרכן, מסיבותיו הוא, מבקש להחזיר את הטובין שרכש. 
       
       לפי המוצע, יתוקן חוק הגנת הצרכן כך שעוסק יהיה חייב לגלות לצרכן את מדיניותו לגבי החזרת טובין שלא עקב פגם, באמצעות מודעה שיציג במקום עסקו. במודעה יחויב העוסק לפרט אם ניתן להחזיר את הטובין, מה הם תנאי ההחזרה, וכן את סוג ההחזר שיקבל הצרכן. במקרה שמדיניות העוסק היא שלא ניתן להחזיר טובין, יחויב העוסק להודיע לצרכן גם כי הדבר אינו עומד בסתירה להסדרים אחרים לביטול עסקה, הקבועים בחוק או לפיו. כלומר, מדיניותו אינה יכולה לגרוע מזכויות הצרכן לפי כל דין.
       
       עוד מוצע לקבוע, כי במקרה שבו הצרכן מבקש להחזיר טובין כאמור, והעוסק אינו ממלא אחר מדיניות החזרת הטובין שאותה קבע והציג במקום עסקו, יהיה רשאי הצרכן להחזיר את הטובין בתוך שבעה ימים מיום שסורב, ולקבל את מלוא התמורה ששילם, כל עוד לא חלה הרעה במצב הטובין. 
       
       יש לציין, כי פתיחת האריזה כשלעצמה לא תיחשב להרעה במצב הטובין, אלא אם שר התעשייה, המסחר והתעסוקה, באישור ועדת הכלכלה, קבע אחרת לגבי טובין או סוגי טובין. 
       
       על מנת להעניק הגנה משמעותית יותר לצרכן, קובעת הצעת החוק הוראה, שלפיה עוסק שלא הציג מודעה כאמור לגבי מדיניותו, יראו אותו כמי שמאפשר לצרכן להחזיר את הטובין, דהיינו, הצרכן יהיה זכאי להחזיר את הטובין ולקבל את כספו.
       
       הצעת החוק קובעת חריגים לתחולת הוראותיה, כך שאלה לא יחולו על מוצרי מזון או טובין פסידים, טובין הניתנים להקלטה, לשעתוק או לשכפול שהצרכן פתח את אריזתם המקורית, טובין שיוצרו במיוחד לפי הזמנה של הצרכן, טובין שאין להחזירם מכוח הוראות שניתנו לפי דין, וכן טובין שיקבע שר התעשייה, המסחר והתעסוקה, באישור ועדת הכלכלה של הכנסת. הרציונל העומד מאחורי הוראה זו הוא לקיים איזון בין זכויות הצרכנים, שעליהם באה הצעת החוק להגן, לבין זכויות העוסקים.
       
       אני מבקש שוב להדגיש, כי אין בהוראות החוק המוצע כדי לגרוע מכל זכות המוקנית לצרכן על-פי כל דין במקרה של הפרת תנאי העסקה. חובת גילוי נאות מהווה אבן יסוד בהתקשרות חוזית, והוכנסה גם לחוק הגנת הצרכן, שהוראותיו מחייבות עוסק לגלות לצרכן פרטים מהותיים לגבי הנכס או השירות הנצרכים על-ידו.
       
       הצעת החוק המחילה חובה זאת גם על מדיניות החזרת הטובין שנקט העוסק תעודד תחרות בין העוסקים בכלל, ונוהג של החזרת טובין במיוחד, שכן מדיניות העוסק תהווה שיקול מהותי לעניין בחירת בית- העסק שבו ירכוש הצרכן טובין.
       
       אני מבקש לשוב ולהודות לחבר הכנסת אופיר פינס-פז, שכידוע לכם הוא אלוף המחוקקים - אני רוצה לברך אותך, היום הושבעת לשר, ואתה מפסיק. תן לנו, גם לאחרים, לנסות להיות האלופים - כמובן, לחברת הכנסת אורית נוקד, על שקידמו הצעת חוק ראויה זו. 
       
       להצעת החוק המונחת לפניכם לא הוגשו הסתייגויות, ולכן אני קורא לכם להצביע בעדה בקריאה שנייה ובקריאה שלישית.
       
היו"ר ראובן ריבלין:
       
       תודה רבה לחבר הכנסת איתן כבל. 
       
נסים זאב (ש"ס):
       
       - - - אפשר לענות לי? אני רוצה להצביע, אני רוצה להבין.
       
היו"ר ראובן ריבלין:
       
       אז תיגש אליו ותשאל אותו. רבותי חברי הכנסת, זאת מתנת הכנסת, החוק לא קונטרוברסלי, הצעת חוק הגנת הצרכן (תיקון מס' 15), של חבר הכנסת אופיר פינס, אשר היה היום לשר - - 
       
שר הפנים אופיר פינס-פז:
       
       ואורית נוקד.
       
היו"ר ראובן ריבלין:
       
       - - וחברת הכנסת אורית נוקד. 
       
       אנחנו מצביעים על כל החוק בקריאה שנייה. נא להצביע.


הצבעה מס' 4
       
בעד סעיפים 1-2 – 29
נגד – 1
נמנעים – אין
סעיפים 1-2 נתקבלו.
       
היו"ר ראובן ריבלין:
       
       הצעת חוק הגנת הצרכן (תיקון מס' 15), של חברת הכנסת אורית נוקד וחבר הכנסת אופיר פינס - 29 בעד ואחד נגד בקריאה שנייה.
       
       חברי הכנסת, נעבור להצבעה על החוק בקריאה שלישית. נא להצביע.
       
הצבעה מס' 5
       
בעד החוק – 30
נגד – 1
נמנעים – אין
חוק הגנת הצרכן (תיקון מס' 15), התשס"ה-2005, נתקבל.
       
היו"ר ראובן ריבלין:
       
       30 בעד, אחד נגד, אין נמנעים. אני קובע שחוק הגנת הצרכן (תיקון מס' 15), התשס"ה-2005, עבר ונכנס לספר החוקים של מדינת ישראל. 
       
       אני מברך את חבר הכנסת אופיר פינס, ומברך את השר פינס על כך שביום שבו היה לשר עוד חוק שלו עבר. חבר הכנסת פינס, נא לעלות.
       
שר הפנים אופיר פינס-פז:
       
       תודה, אדוני היושב-ראש. בשמה של חברת הכנסת אורית נוקד ובשמי אני רוצה להודות ליושב-ראש ועדת הכלכלה, חבר הכנסת השר שלום שמחון, שקידם את הצעת החוק הזאת במהלך הקריאות השונות, ולצוות הוועדה בראשות מנהלת הוועדה לאה ורון, היועצת המשפטית וכל יתר הצוות, על כל מה שנעשה בקשר לחוק הזה.
       
       אני מודיע על פרישתי ממהלך החקיקה כחבר הכנסת. איתן, אני מאחל לך שתוביל את נס החקיקה בכנסת. אני רוצה להודות לכם. תודה רבה. 
       
היו"ר ראובן ריבלין:
       
       תודה רבה לכבוד השר אופיר פינס-פז. נעים לומר כבוד השר פינס.
       

הצעת חוק למניעת העסקה של עברייני מין במוסד המכוון למתן 
שירות לקטינים (תיקון מס' 2), התשס"ה-2005 
       ["דברי הכנסת", חוב' י"ג, עמ' .]
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, בסדר-היום יש לנו הצעת חוק למניעת העסקת עברייני מין במוסד המכוון למתן שירות לקטינים (תיקון מס' 2). בעניין זה נפלה טעות בהצבעת הכנסת ולא הצבענו במסגרת מהלך ההצבעה בקריאה שנייה על סעיף 6. לכן אני מבקש, לתיקון הטעות, להצביע פעם נוספת על סעיף 6. לא היו הסתייגויות לסעיף הזה. זה תיקון טעות, לכן אני מצביע עליו בלבד בקריאה שנייה. נא להצביע.
       
הצבעה מס' 6
       
בעד סעיף 6 – 26
נגד – אין
נמנעים – אין
סעיף 6 נתקבל.
       
היו"ר ראובן ריבלין:
       
       26 בעד, אין מתנגדים, אין נמנעים. אני קובע שהצעת החוק כולה עברה בקריאה שנייה. 
       
       אנחנו עוברים להצבעה על החוק בקריאה שלישית. נא להצביע.
       
הצבעה מס' 7
       
בעד החוק – 29
נגד – אין
נמנעים – אין
חוק למניעת העסקת עברייני מין במוסד המכוון למתן שירות לקטינים, 
(תיקון מס' 2), התשס"ה-2005, נתקבל.
       

היו"ר ראובן ריבלין:
       
       29 בעד, אין מתנגדים, אין נמנעים. אני קובע שהחוק למניעת העסקת עברייני מין במוסד המכוון למתן שירות לקטינים (תיקון מס' 2), של חבר הכנסת יצחק הרצוג, שהיה לשר יצחק הרצוג, עבר בקריאה שלישית וייכנס לספר החוקים של מדינת ישראל. תודה רבה.
       

הצעת חוק הגנת הצרכן (תיקון  מס' 16), התשס"ה-2005
       [מס' כ/58; "דברי הכנסת", חוב' ט', עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       אנחנו ממשיכים בסדר-היום: הצעת חוק הגנת הצרכן (תיקון מס' 16), התשס"ה-2005, שהיא יוזמה של חברי הכנסת איתן כבל, גלעד ארדן, אבשלום וילן, מרינה סולודקין, יאיר פרץ ושלום שמחון – שהיה חבר כנסת והיה לשר. אם נצביע כולנו בעד, ניתן לחבר הכנסת שמחון את המתנה הראויה של הכנסת לחבר כנסת מצטיין. 
       
       הואיל וחוק הגנת הצרכן צריך להיות מוצג על-ידי חבר הכנסת איתן כבל, אולי תסביר לחברי הכנסת על מה מדובר.
       
השר לאיכות הסביבה שלום שמחון:
       
       הוא הסביר קודם.
       
היו"ר ראובן ריבלין:
       
       הסברת קודם. חבר הכנסת כבל, תן כבוד לכנסת ותן כבוד לחבריך, נא להסביר במלים מספר, אני לא שמעתי והפרוטוקול לא קורא דברים לאחור. תאמר בכמה מלים ואנחנו נצביע.
       
איתן כבל (בשם ועדת הכלכלה):
       
       אדוני היושב-ראש, כנסת נכבדה, הצעת חוק הגנת הצרכן (תיקון מס' 16), התשס"ה-2005, המונחת לפניכם, נועדה לצמצם את הקשיים שהצרכן עשוי להיתקל בהם בבואו להחזיר מוצרים לחנות לאחר ששילם עבורם. כיום נוהגים רוב בתי-העסק לתת לצרכן זיכוי תמורת המוצר שהחזיר ואינם מחזירים לו כסף מזומן, אף אם התחרט זמן קצר לאחר ביצוע העסקה.
       
       יתירה מזו, במקרים רבים תוקפם של הזיכויים הניתנים עבור המוצרים המוחזרים מוגבל בזמן, והם ניתנים למימוש בתוך פרק זמן שקובע העוסק, שלעתים אינו עולה על חודשיים. החוק כלשונו כיום מקנה לצרכן זכות לבטל עסקה ומחייב את העוסק להחזיר לו תשלום ששילם, אך הסדר זה מוגבל לסוגי עסקאות במפורט בחוק. כאמור, מטרתה של הצעת חוק זו היא לשנות את המצב החוקי בעניין.
       
       להצעת החוק לא הוגשו הסתייגויות, ואני קורא לכם להצביע בעדה בקריאה שנייה ובקריאה שלישית.
       
היו"ר ראובן ריבלין:
       
       תודה רבה, אדוני, חבר הכנסת כבל. 
       
       רבותי חברי הכנסת, הצעת חוק הגנת הצרכן אין בה הסתייגויות, אבל יש לוח תיקונים, כפי שהונח על שולחנכם. תיקון לסעיף  סעיף 14ו(ב) ברישא - במקום "כספי" צריך להיות "הכספי". 
       
       אנחנו מצביעים בקריאה שנייה על הצעת חוק הגנת הצרכן (תיקון מס' 16), התשס"ה-2005, של חבר הכנסת שלום שמחון, שהיה לשר שמחון, ואחרים. נא להצביע. 
       
הצבעה מס' 8
       
בעד סעיף 1 – 21
נגד – 2
נמנעים – אין
סעיף 1 נתקבל.
       
היו"ר ראובן ריבלין:
       
       21 בעד, שניים נגד, אין נמנעים. אני קובע שהצעת חוק הגנת הצרכן (תיקון מס' 16), לרבות לוח התיקונים, עברה בקריאה שנייה. 
       
       חברי הכנסת, נעבור מייד להצבעה בקריאה שלישית. נא להצביע.
       
הצבעה מס' 9
       
בעד החוק – 18
נגד – 12
נמנעים – אין
חוק הגנת הצרכן (תיקון מס' 16), התשס"ה-2005, נתקבל.
       
היו"ר ראובן ריבלין:
       
       18 בעד, 12 נגד. אני קובע שחוק הגנת הצרכן (תיקון מס' 16), התשס"ה-2005, עבר בקריאה שלישית ונכנס לספר החוקים של מדינת ישראל.
       
       חבר הכנסת שמחון - בבקשה, אדוני.
       
השר לאיכות הסביבה שלום שמחון:
       
       אני רוצה לנצל את ההזדמנות כדי להודות לארבעת המציעים, גם של החוק הקודם: חבר הכנסת פינס וחברת הכנסת אורית נוקד, ושל החוק שלנו, חבר הכנסת כבל ואנוכי, וכמובן למנהלת הוועדה לאה ורון, ליועצת המשפטית, המשנה ליועצת המשפטית של הכנסת, אתי בנדלר, וכמובן לחברי הוועדה.
       
       אני חושב שהנחנו היום שני חוקים חשובים מאוד, שמגינים על הצרכן במדינת ישראל, ובעצם מסיימים את תפקידי בוועדת הכלכלה של הכנסת. תודה. 

היו"ר ראובן ריבלין:
       
       אני מאוד מודה לכבוד השר שלום שמחון, אשר העביר כחבר כנסת את הצעת החוק לתקופה זו. תודה רבה על היותך יושב בין המשפתיים ומחוקק חוקים כאן בכנסת. תודה רבה. 
       

הצעת חוק לתיקון פקודת האגודות השיתופיות (מס' 7), התשס"ה-2005
       [מס' כ/50; "דברי הכנסת", מושב שני, חוב' י"ד, עמ'      ; נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, אנחנו ממשיכים. עוד שני סעיפים על סדר-היום. הצעת חוק לתיקון פקודת האגודות השיתופיות (מס' 7). חבר הכנסת כבל, האם יש הסתייגויות?

איתן כבל (בשם ועדת הכלכלה):
       
       יש הסתייגות אחת.

היו"ר ראובן ריבלין:
       
       של מי ההסתייגות?

איתן כבל (בשם ועדת הכלכלה):
       
       של חבר הכנסת פורז.

היו"ר ראובן ריבלין:
       
       חברי הכנסת דוד טל ואברהם פורז אינם נוכחים. בבקשה, להעלות את זה. מסתייגים שאינם נוכחים תמיד רצויים. בבקשה.

איתן כבל (בשם ועדת הכלכלה):
       
       אדוני היושב-ראש, חברי חברי הכנסת, אני מתכבד להציג בפניכם את הצעת חוק לתיקון פקודת האגודות השיתופיות (מס' 7), התשס"ה-2005. 
       
       הצעת החוק האמורה היא פרי יוזמתה של חברת הכנסת אורית נוקד, ונועדה להשוות את הזכויות של תושב קיבוץ ומושב שיתופי לזכויות המוקנות לכל אזרח בישראל לעניין הליך פשיטת רגל. ברצוני להודות בהזדמנות זו לחברת הכנסת נוקד על יוזמתה החשובה.
       
       בחוק ההוצאה לפועל ובפקודת פשיטת הרגל קבועות הוראות שעניינן הגנת בית-מגורים המשמש את החייב. הוראות אלה מבקשות להגשים שתי תכליות עיקריות ולאזן ביניהן: האחת עניינה יצירת מנגנון יעיל ומהיר לגביית חובות, והשנייה עניינה מניעת קריסתם הכלכלית של חייבים והפיכתם לנטל על החברה, על-ידי הגבלת האפשרות לפנותם מדירות מגוריהם, בתנאים הקבועים בחוקים האמורים. האיזון בין שתי התכליות נובע מהמישור החוקתי, שכן מדובר באיזון בין ההגנה על קניינו של הנושה לבין השמירה על כבודו ועל חירותו של החייב. הוראות אלה, כדברי כבוד השופט טירקל בערעור אזרחי 3295/94, פרמינגר נגד מור, "במהותן הן סוציאליות ומושתתות על השיקול האנושי של הבטחת קורת-גג לחייב ולבני משפחתו".
       
       הזכות למדור, במסגרת הזכות לתנאי קיום אנושיים מינימליים, נתפסת כזכות יסוד בעלת תוקף חוקתי, כדברי הנשיא ברק בספרו "פרשנות במשפט": "אדם המתגורר בחוצות ואין לו דיור, הוא אדם שכבודו כאדם נפגע". הצעת החוק משקפת איזון הולם בין זכות הנושה לגבות את חובו תוך הגנה על קניינו ובין כבודו של חבר קיבוץ והזכות הנגזרת ממנו ליהנות מקורת-גג לו ולבני משפחתו.
        
       נוסף על כך ראוי לציין, כי קיבוצים ומושבים שיתופיים רבים נתונים במצב כלכלי קשה, ועל כן ראוי לעגן בחקיקה הגנה נאותה על בתי-המגורים של תושביהם.
       
       להצעת החוק הוגשו כמה הסתייגויות, אשר נועדו לצמצם את תחולת ההגנה שמוצע להקנותה לחברי הקיבוצים והמושבים השיתופיים. על כן, ולאור האמור לעיל, אני קורא לכם לדחות את כל ההסתייגויות שהוגשו ולהצביע בעד הצעת החוק המונחת בפניכם בקריאה השנייה ובקריאה השלישית בנוסח שאישרה הוועדה. תודה, אדוני.

היו"ר ראובן ריבלין:
       
       תודה רבה. רבותי חברי הכנסת, חמישה מסתייגים נמצאים באולם, ואלה אנשי סיעת שינוי הנוכחים. אתם מבקשים לנמק את כל ההסתייגויות, כל אחד ואחד מכם? אני מבין שכן.

חמי דורון (שינוי):
       
       אני מבקש.

היו"ר ראובן ריבלין:
       
       אמרתי לך משהו? אני מכבד את מה שאמרת. 
       

הצעת ועדת הפנים ואיכות הסביבה בדבר חלוקת הצעת חוק המדיניות 
הכלכלית לשנת הכספים 2004 (תיקוני חקיקה), התשס"ד-2003 
       [נספחות.]

היו"ר ראובן ריבלין:
       
       רבותי חברי הכנסת, הואיל ואמרו לי שמדובר פה בחוק בלי הסתייגויות, יש לנו הודעה לפי סעיף 121, ולא צריך לעכב אותה. נא לצלצל. 
       
	אני מזמין את חבר הכנסת בנלולו. אדוני הוא ממלא-מקומו של יושב-ראש ועדת הפנים ואיכות הסביבה. 

חמי דורון (שינוי):
       
       רשמת אותי?

היו"ר ראובן ריבלין:
       
       אנחנו מייד חוזרים. 
       
       ההודעה הזאת טעונה אישור הכנסת. אדוני רוצה לדבר? הוא יוכל לדבר, בלי ספק. 

מל פולישוק-בלוך (שינוי):
       
       למה אתה מחליף?

היו"ר ראובן ריבלין:
       
       מל פולישוק תדבר. יש הרבה מסתייגים, אז אני קודם גומר דבר שאין בו הסתייגות. בשביל מה לעכב כשאין צורך? בבקשה, אדוני.

דניאל בנלולו (בשם ועדת הפנים ואיכות הסביבה):
       
       אדוני היושב-ראש, ידידי השרים, חברי הכנסת - - 

חמי דורון (שינוי):
       
       אדוני, אני לא רשום במחשב?

היו"ר ראובן ריבלין:
       
       לא נרשמת.

חמי דורון (שינוי):
       
       אדוני, אני מודיע לך שהעוזר שלי רשם אותי במחשב.

היו"ר ראובן ריבלין:
       
       אז תקבל רשות דיבור. לא קיבלנו, אבל תקבל רשות דיבור. מאה אחוז, בסדר. הרשימה סגורה.

דניאל בנלולו (בשם ועדת הפנים ואיכות הסביבה):
       
       - - על-פי הצעת ועדת הפנים ואיכות הסביבה מחליטה הכנסת, לפי סעיף 121 לתקנון הכנסת, להרשות לוועדת הפנים ואיכות הסביבה לדון ולהביא בפני הכנסת לקריאה שנייה ולקריאה שלישית חלק מהצעת חוק המדיניות הכלכלית לשנת הכספים 2004 (תיקוני חקיקה), התשס"ד-2003, כך שחלק ההצעה שיובא בפני הכנסת יכלול את סעיף 15(א)(3) בהצעת חוק המדיניות הכלכלית לשנת הכספים 2004 (תיקוני חקיקה), התשס"ד-2003. 

היו"ר ראובן ריבלין:
       
       תודה רבה. חברת הכנסת מל פולישוק לא רוצה לדבר. חבר הכנסת חמי דורון, בבקשה. אחריו – חבר הכנסת אורי אריאל. ובזה יסתיימו הדברים. חבר הכנסת חמי דורון, בבקשה, שלוש דקות. מה קרה? מה זה? זה פה כנסת. יש תקנון ויש זכות דיבור. זו לא תוכנית כבקשתך. 

חמי דורון (שינוי):
       
       אדוני היושב-ראש, אדוני השר, חברי חברי הכנסת, כנראה לחלק מחברי הליכוד יש בעיה.

היו"ר ראובן ריבלין:
       
       אין שום בעיה. לאף אחד בכנסת אין בעיה. 

חמי דורון (שינוי):
       
       הם לא כל כך מבינים שחלק גדול מאוד מלהיות באופוזיציה זה באמת להביא דבר לאומה.
       
       אדוני היושב-ראש, אדוני השר, אני בהחלט חושב שמן הצורך ומן הדין היה לעשות פיצול הרבה יותר גדול בחוק ההסדרים. אני מבין גם שמחר מובא חוק ההסדרים, למעשה כמו שהוגש לכנסת, יחד עם התקציב. הדבר נראה לי מוזר, בייחוד לאור העובדה שכבר נאמר בבית-המשפט העליון, שראוי היה שחוק ההסדרים יהיה הרבה יותר רזה ממה שהוא, כי החוק הזה הוא חוק אנטי-דמוקרטי ממדרגה ראשונה. זה חוק שבו בהליך מזורז מנסים לשנות עשרות חוקים, דברים שהם בלתי סבירים, בלתי הגיוניים, ומי שיפשפש ויבדוק - את הדברים האלה, אדוני היושב-ראש, אמרתי גם  כשהייתי בקואליציה בשנה שעברה, ולכן אין בזה שום דבר חדש. 
       
       מה שכן רציתי לומר ולהוסיף, שזכינו היום, אדוני היושב-ראש, לראות את תחיית המתים. התחלתי להאמין בחזון העצמות היבשות. ראיתי היום במזנון ובכנסת עשרות חברי מרכז מפלגת העבודה. ממש היתה תחיית המתים כאן. זה דווקא לא רע, אפשר להאמין בזה. אפשר להאמין בתחיית המתים.
       
היו"ר ראובן ריבלין:
       
       לזכות תנועתך, כשהייתם בממשלה אף חבר מרכז שלכם לא היה פה.

חמי דורון (שינוי):
       
       נכון.

עמרי שרון (הליכוד):
       
       אין להם.

היו"ר ראובן ריבלין:
       
       כי אין להם.
       
חמי דורון (שינוי):
       
       נכון. חבר הכנסת שרון, אני לא רוצה לדבר על לשכת העבודה שהיתה פתוחה ליד החדר שלי, שלושה חדרים אחרי.

רוחמה אברהם (הליכוד):
       
       או... 


חמי דורון (שינוי):
       
       אז בואו לא נדבר על העניין.

קריאות:
       
       או...

חמי דורון (שינוי):
       
       אה, כואב למישהו?

היו"ר ראובן ריבלין:
       
       רבותי, להירגע.

חמי דורון (שינוי):
       
       חברים, עוד יכאב לכם לכאן ולכאן. יהיה שמח. מה לעשות? כואב לכם, זו המציאות. 

דניאל בנלולו (בשם ועדת הפנים ואיכות הסביבה):
       
       בינתיים רק לכם כואב.

חמי דורון (שינוי):
       
       ממש לא. 

היו"ר ראובן ריבלין:
       
       חבר הכנסת בנלולו, יש לו 53 שניות. 

חמי דורון (שינוי):
       
       כל אחד בוכה איפה שכואב לו. אתה רואה אותנו בוכים? אנחנו לא. 

דניאל בנלולו (בשם ועדת הפנים ואיכות הסביבה):
       
       רק לכם כואב.
       
חמי דורון (שינוי):
       
       חבר הכנסת בנלולו, זה שבועיים אני נושם לרווחה. אני יכול לומר את מה שאני חושב בדיוק על הממשלה. 
       
דניאל בנלולו (בשם ועדת הפנים ואיכות הסביבה):
       
       גם אז אמרת.
       
חמי דורון (שינוי):
       
       הצנעתי לכת, השתדלתי לא לומר, השתדלתי להתאפק. עכשיו סוף-סוף נתתם לנו את ההזדמנות לומר את האמת, לומר את מה שאני חושב על הממשלה הזאת. 
       
עמרי שרון (הליכוד):
       
       - - - 

חמי דורון (שינוי):
       
       חבר הכנסת שרון, התעוררת? תמשיך לשחק ב"פאלם", הכול בסדר. 
       
היו"ר ראובן ריבלין:
       
       תנו לו לסיים, זמנו עבר. זמנו עבר.

חמי דורון (שינוי):
       
       אדוני, אולי הזמן הסתיים אבל לא עבר. 

היו"ר ראובן ריבלין:
       
       לא, זמנך לא עבר, זמנך לעניין זה. 

דניאל בנלולו (בשם ועדת הפנים ואיכות הסביבה):
       
       זה יום עצוב בשבילכם.


היו"ר ראובן ריבלין:
       
       חבר הכנסת בנלולו, אדוני לא רוצה להצביע על הצעתו? חבר הכנסת דורון, נא לסיים. משפט אחרון.
       
חמי דורון (שינוי):
       
       אני פונה לשר האוצר בבקשה אחת. אדוני השר, הגיע הזמן שהאוצר יפסיק לעבוד עם חוק ההסדרים בשיטה שהוא עובד. זה מהלך לא דמוקרטי, זה מהלך לא חוקתי. הגיע הזמן שתעשו את הדברים בצורת החקיקה הנכונה. תפזרו ותרזו, תעשו דיאטה לחוק ההסדרים. 
       
היו"ר ראובן ריבלין:
       
       חבר הכנסת אורי אריאל, בבקשה. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, שרים, שר האוצר, כשאתה מבקש שנאשר את פיצול חוק ההסדרים ודברים אחרים, על מי אתה סומך? על חברי הכנסת שהם בעד טרנספר של יהודים? אולי על דהאמשה, שהוא ידיד ותיק של הציונים פה בארצנו? לא, אין לך רוב אתם, זו בדיוק הטעות, ומי כמוך יודע, הרי ספרת את זה 1,548 פעם. על מי אתה סומך? מי נעשה הלוביסט שלך פה? חבר הכנסת יוסי שריד? אני מברך את חבר הכנסת הרצוג, אני מבין, זו טעות כמובן, בעוד כמה חודשים ייערכו בחירות, אבל זו זכותכם. אתם בוודאי בעד ההתנתקות. יושב פה חבר הכנסת עמרם מצנע; אתם הסברתם חודשים רבים, בעלות גדולה מאוד,  למה אסור לקבל אף דבר מדבריו. על מי אתה סומך, אדוני שר האוצר, כשאתה מבקש? על מי, על חבר הכנסת שרון?
       
שר האוצר בנימין נתניהו:
       
       כן.
       
אורי אריאל (האיחוד הלאומי - ישראל ביתנו):
       
       כן? אתה יודע מה? זה יעמוד למבחן. היום במבחן 13 - י"ג צדיקים - עשו אחרת. הם לא נתנו אמון בראש הממשלה ולא בממשלה שאתה חבר בכיר בה. האם יכול להיות שזה יהיה 15? האם תמיד היושב-ראש יימנע? מי יודע, לפעמים יצביע כן ולפעמים לא, מן הסתם לפי שיקול דעתו ומצפונו. הוא ישר. אבל אתם מסובבים בכחש. 
       
       עכשיו תביא תקציב שעיקרו 2.5 מיליארדי שקל לגרש יהודים. כמה עולה לגרש יהודי, אדוני שר האוצר? אתה יודע? אה, זה לא 2.5, כי ב-2006 זה עוד 2.5 או 3. 
       
היו"ר ראובן ריבלין:
       
       זו לא שעת שאלות.
       
אורי אריאל (האיחוד הלאומי - ישראל ביתנו):
       
       אני גם לא מחכה לתשובה. כמה יעלה משאל עם כדי שיהיה שקט בעם? שר האוצר יודע? לפי דעתי הוא יודע. לצורך העניין נניח שזה עולה 300 מיליון שקל. חברי הליכוד, זה לא שווה לכם? מותר שיהיה הכול, כי זה עולה כסף, כי ראש הממשלה משטה בכם? 
       
אבשלום וילן (יחד):
       
       אם יהיה משאל עם, אתה לא תהיה בפינוי, אורי אריאל?
       
אורי אריאל (האיחוד הלאומי - ישראל ביתנו):
       
       אני לא אהיה בפינוי אם יהיה משאל עם. הנה, קיבלת תשובה פה, אתה עדי. אתה יכול לעשות עם הראש 17 פעם, עד שתקבל נקע, חס וחלילה, ואני עונה לך שאם יהיה משאל עם אני לא אהיה שם. אבל אתם הרי בעלי אובססיה לגרש יהודים, גזענים שכמותכם, ויחד אתכם נמצאים גם חברי הליכוד. למה? כי הבטיחו לאחת סגנית ולאחד להיות שר - - -
       
אבשלום וילן (יחד):
       
       - - - אתה אבי אבות הגזענות. 
       
היו"ר ראובן ריבלין:
       
       חברי הכנסת, פעמים רבות נשמעת מכם כאשר מדברים נגד ערבים המלה "גזענים". מה שאמר חבר הכנסת אריאל הוא, שאתם מתייחסים לגירוש של יהודים בלבד, ולכן הוא קורא לכם גזענים. מובן שאני לא מסכים לומר את הדברים שהוא אומר ולא מסכים אתם, כי אתם ציונים מעולים ומצוינים, אבל לפי דעתו אתם טועים.
       
אורי אריאל (האיחוד הלאומי - ישראל ביתנו):
       
       אין לי בעיה להצטרף לדברי יושב-ראש הכנסת. חבר הכנסת וילן, אני חושב שאתם ציונים. אני חושב שאתם טועים, ואם המלה "גזענים" פוגעת בכם, כנראה לא במקרה, אני מוכן למשוך אותה. 
       
       אני מציע לשר האוצר, כמו גם לחברי הליכוד, לא על הדרך הזאת תהיה תפארתכם, שחברי הכנסת מהסיעות הערביות הם אלה שמחזיקים אתכם ונושאים אתכם על כפיים. תודה רבה. 
       
היו"ר ראובן ריבלין:
       
       תודה רבה לחבר הכנסת אורי אריאל. 
       
שר האוצר בנימין נתניהו:
       
       לא הבנתי, אמרת: אם יהיה משאל עם, אני לא אהיה שם. מה זאת אומרת אם יהיה משאל עם?
       
אורי אריאל (האיחוד הלאומי - ישראל ביתנו):
       
       אמרתי שאם יהיה משאל עם, אני מאמין שאנחנו נשכנע את העם בצדקת דרכנו. אתה חושב אחרת, ונניח שאתה צודק, ואנחנו אחרי משאל עם, ויהיה רוב בעד גירוש היהודים, אני אקבל את זה. אולי אמחה בכיכר העיר בירושלים, אבל אני לא אתנגד התנגדות כמו היום, כאשר עמד פה עוזי לנדאו ואחרים ואמרו, ובצדק:  גנבתם את המדינה. תודה. 
       
היו"ר ראובן ריבלין:
       
       אני מודה. השר קיבל תשובה ברורה, ותשובה שהוא גם ציפה לה. 
       
שר האוצר בנימין נתניהו:
       
       ציפיתי שלא תהיה מחאה; אם הוא מקבל, אז הוא מקבל. 
       
היו"ר ראובן ריבלין:
       
       בוודאי ציפה לה מתוך תקווה שכך תהיה. 
       
רן כהן (יחד):
       
       אני רוצה לומר משהו. 
       
היו"ר ראובן ריבלין:
       
       מהצד, כדי שלא יהיה פה תקדים. אדוני לא נרשם וסגרתי את הרשימה. 
       
רן כהן (יחד):
       
       אדוני היושב-ראש, אדוני שר האוצר, חברות וחברי הכנסת, חבר הכנסת אריאל, אולי כדאי שתטמיע שכל חברי הכנסת שווים. זה שאתה מדביק לכל אחד את הסטיגמה, זה בא מפה, זה בא משם - כולם שווים. שריד מצביע איך שהוא מצביע ואני מצביע איך שאני  מצביע ואתה מצביע איך שאתה מצביע ואף אחד לא מיוחס ואף אחד לא נקלה. זה דבר אחד. 
       
       דבר שני, לא מגרשים יהודים. יהודים שיצאו להתנחלויות מעבר לגבולות מדינת ישראל חוזרים הביתה. תטמיע כבר את העניין הזה. מה שהיום הולכים לעשות גם שרון, גם נתניהו, גם מופז וכל הממשלה הזאת, זה להחזיר את היהודים הביתה. 
       
       תפסיק לאיים אלינו במה שאתה תעשה אם לא יהיה משאל עם. מה תעשה אם לא יהיה משאל עם? אתה תלך להרביץ לשוטרים, לחיילים? ואחר כך אתם בוכים שמאיימים עליכם? ואם לא יהיה משאל עם ורק הכנסת מחליטה, זו לא דמוקרטיה?
       
צבי הנדל (האיחוד הלאומי - ישראל ביתנו):
       
       לא תהיה התנתקות, תכניס לראש. לא לגיטימי.
       
רן כהן (יחד):
       
       אני מודיע לך שתהיה התנתקות. 
       
       אדוני שר האוצר, לפני שבוע הרציתי על עבודת הכנסת והדמוקרטיה בכפר-הירוק. אחת השאלות הכי קשות שהיו - אני שוטח את זה בפניך, כדי שתדע - היתה: מה זה כל העניין הזה עם חוק ההסדרים?  שאלו אותי תלמידים בי"ב: מה זה כל הנושא הזה של חוק ההסדרים? אתם לא מתביישים? ככה אתם נוהגים בחוקים של הכנסת, שביעף אתם מעבירים את זה במליאת הכנסת? צריך להוריד את הקללה הזאת משולחן החקיקה של הכנסת ולא לפצל. לכן אני אצביע נגד, רק כדי למחות על מה שמופיע כחוק הסדרים פעם אחר פעם בכנסת. תודה רבה. 
       
היו"ר ראובן ריבלין:
       
       הואיל וכל המתדיינים לא דנו לגופו של סעיף 121, אדוני השר, רק אדוני רוצה, הוא ישיב. איש לא טען טענה לנושא. אין צורך להשיב, כי אין על מה להשיב, אבל אם אדוני רוצה להתייחס למשאל העם, בבקשה. 
       
שר האוצר בנימין נתניהו:
       
       אני רוצה לספור.
       
היו"ר ראובן ריבלין:
       
       ובכן, אנחנו עוברים להצבעה על הודעת יושב-ראש הוועדה לפי סעיף 121 לתקנון הכנסת בדבר חלוקת הצעת חוק המדיניות הכלכלית לשנת הכספים. העניין הוא עניין טכני. 
       
       רבותי חברי הכנסת, נא להצביע. מי בעד? מי נגד? מי נמנע?
       
       
הצבעה מס' 12

בעד הצעת ועדת הפנים ואיכות הסביבה – 14
נגד – 10
נמנעים – 1
הצעת ועדת הפנים ואיכות הסביבה בדבר חלוקת הצעת חוק המדיניות 
הכלכלית לשנת הכספים 2004 (תיקוני חקיקה), התשס"ד-2003, נתקבלה. 
       
       
היו"ר ראובן ריבלין:
       
       15 בעד - בצירוף קולו של שר האוצר, שעבר ממקומו למקומו של שר הביטחון ומעכשיו שם מקומו - עשרה נגד ונמנע אחד. אני קובע שהבקשה לפי סעיף 121, של חבר הכנסת בנלולו בשם ועדת הפנים, נתקבלה. 


הצעת חוק לתיקון פקודת האגודות השיתופיות (מס' 7), התשס"ה-2005
(קריאה שנייה וקריאה שלישית)
       
היו"ר ראובן ריבלין:
       
       אנחנו חוזרים להצעת החוק אשר הוצגה על-ידי חבר הכנסת איתן כבל. האם יש מסתייגים? האם הם נוכחים? אין מסתייגים. יש ויתור על טיעון ההסתייגויות.
       
       אנחנו עוברים להצבעה. רבותי חברי הכנסת, חבר הכנסת טל אינו נוכח. אברהם פורז אינו נוכח. האם קבוצת מלי פולישוק מסירה את ההסתייגות?
       
מל פולישוק-בלוך (שינוי):
       
       כן.
       
היו"ר ראובן ריבלין:
       
       לכן, אין הסתייגויות לפנינו, חברי הכנסת, ואנחנו עוברים להצבעה על הצעת חוק לתיקון פקודת האגודות השיתופיות (מס' 7), התשס"ה-2005, מטעם חברת הכנסת אורית נוקד.
       
       נא להצביע בקריאה שנייה, רבותי חברי הכנסת. מי בעד? מי נגד? מי נמנע?
       
הצבעה מס' 13
       
בעד סעיף 1 – 22
נגד – אין
נמנעים – אין
סעיף 1 נתקבל.

היו"ר ראובן ריבלין:
       
       22 בעד, אין מתנגדים ואין נמנעים. אני קובע שהצעת חוק לתיקון פקודות האגודות השיתופיות (מס' 7) עברה בקריאה שנייה, ואנחנו עוברים להצביע בקריאה שלישית. 
       
       נא להצביע - מי בעד? מי נגד? מי נמנע?
        
       
הצבעה מס' 14
       
בעד החוק – 22
נגד – אין
נמנעים – אין
חוק לתיקון פקודת האגודות השיתופיות (מס' 7), התשס"ה-2005, נתקבל.

היו"ר ראובן ריבלין:
       
       חברת הכנסת אורית נוקד, תתכבדי לעלות. 
       
       ובכן, חברי הכנסת, בעד הצעת חוק לתיקון פקודת האגודות השיתופיות (מס' 7) הצביעו 22 חברי כנסת, נגד אין, נמנעים אין. אני קובע שהצעת החוק עברה בקריאה שלישית ותיכנס לספר החוקים של מדינת ישראל.
       
       רשות הדיבור ליוזמת החוק, חברת הכנסת אורית נוקד, בבקשה.
       
אורית נוקד (העבודה-מימד):
       
       ראשית, אני רוצה להודות לכל חברי הכנסת שנשארו ותמכו בהצעת החוק. 
       
       אני חושבת שתיקון החוק הזה הוא נכון ונחוץ, מהטעם שהוא משווה את הזכויות של חברי הקיבוצים לאלה של אזרחי המדינה. אני מקווה שהקיבוצים לא יגיעו למצב של פירוק או כינוס נכסים, אבל חשוב היה לי להבטיח את ההגנה על בית-המגורים.
       
       אני רוצה להודות לממשלה על תמיכתה בהצעת החוק, ליושב-ראש ועדת הכלכלה, השר שלום שמחון, למנהלת הוועדה לאה ורון, ליועצת המשפטית אתי בנדלר, לכל חברי הוועדה שתמכו בהצעת החוק, וכמובן לעוזרות הפרלמנטריות שלי, ליאת לנדמן ומיכל דגון. תודה רבה לכולכם.
       
היו"ר ראובן ריבלין:
       
       תודה רבה לחברת הכנסת נוקד. 
       
       רבותי חברי הכנסת, תם סדר-היום. ישיבת הכנסת הבאה - מחר, יום שלישי, א' בחודש שבט תשס"ה, 11 בינואר 2005 למניינם, בשעה 16:00. ישיבת הכנסת נעולה.
       
       
       הישיבה ננעלה בשעה 21:53.
     
     
עמוד 153 מתוך 153

