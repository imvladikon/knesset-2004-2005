    תוכן עניינים
הצעה לסדר	4
רוחמה אברהם (הליכוד):	4
הודעת הממשלה על הפסקת כהונתם של שר המשפטים יוסף לפיד,  שר הפנים אברהם פורז, שר התשתיות הלאומיות אליעזר זנדברג,  השר לאיכות הסביבה אילן שלגי ושר המדע והטכנולוגיה ויקטור בריילובסקי	5
הודעת הממשלה על שינויים בחלוקת התפקידים בין השרים	6
מסמכים שהונחו על שולחן הכנסת	7
היו"ר ראובן ריבלין:	7
מזכיר הכנסת אריה האן:	7
הצעות לסדר-היום  שחרורו של עזאם עזאם והתחממות היחסים עם מצרים	9
אברהם רביץ (יהדות התורה):	9
אברהם רביץ (יהדות התורה):	11
אחמד טיבי (חד"ש-תע"ל):	13
אופיר פינס-פז (העבודה-מימד):	20
גילה פינקלשטיין (מפד"ל):	25
רן כהן (יחד):	27
ג'מאל זחאלקה (בל"ד):	31
יורי שטרן (האיחוד הלאומי - ישראל ביתנו):	32
טלב אלסאנע (רע"ם):	34
חמי דורון (שינוי):	37
דוד אזולאי (ש"ס):	39
גילה גמליאל (הליכוד):	40
מסמכים שהונחו על שולחן הכנסת	41
סגנית מזכיר הכנסת רות קפלן:	41
הצעת חוק השקעות משותפות בנאמנות (תיקון מס' 9), התשס"ה-2004	41
אברהם הירשזון (יו"ר ועדת הכספים):	42
חיים אורון (יחד):	43
הצעת חוק הסדרת העיסוק בייעוץ השקעות  ובניהול תיקי השקעות (תיקון מס' 7), התשס"ה-2004	52
אברהם הירשזון (יו"ר ועדת הכספים):	52
חיים אורון (יחד):	53
הודעת הממשלה על רצונה להחיל דין רציפות על הצעת חוק	58
אריה אלדד (האיחוד הלאומי - ישראל ביתנו):	58
עזמי בשארה (בל"ד):	59
עסאם מח'ול (חד"ש-תע"ל):	61
עסאם מח'ול (חד"ש-תע"ל):	62
הודעת הממשלה על רצונה להחיל דין רציפות על הצעת חוק	64
אחמד טיבי (חד"ש-תע"ל):	64
ג'מאל זחאלקה (בל"ד):	66
הודעת הממשלה על רצונה להחיל דין רציפות על הצעת חוק	70
אריה אלדד (האיחוד הלאומי - ישראל ביתנו):	70
מוחמד ברכה (חד"ש-תע"ל):	72
ואסל טאהא (בל"ד):	73
מסמכים שהונחו על שולחן הכנסת	75
סגנית מזכיר הכנסת רות קפלן:	75
הצעת חוק ועדות חקירה (תיקון מס' 5)  (הגבלות לעניין עיון בחומר חקירה), התשס"ה-2004	76
שרת המשפטים ציפי לבני:	76
הצעת ועדת הכספים בדבר חלוקת הצעת חוק לתיקון פקודת מס הכנסה  (מס' 141), התשס"ד-2004	77
דניאל בנלולו (בשם ועדת הכספים):	77
הצעת חוק ועדות חקירה (תיקון מס' 5)  (הגבלות לעניין עיון בחומר חקירה), התשס"ה-2004	78
עבד-אלמאלכ דהאמשה (רע"ם):	79
חיים אורון (יחד):	80
יוסף פריצקי (שינוי):	81
יוסף פריצקי (שינוי):	81
ג'מאל זחאלקה (בל"ד):	82
אריה אלדד (האיחוד הלאומי - ישראל ביתנו):	84
ישראל אייכלר (יהדות התורה):	86
נסים זאב (ש"ס):	88
חמי דורון (שינוי):	89
שרת המשפטים ציפי לבני:	90
הצעת חוק לתיקון דיני הרשויות המקומיות (ייצוג הולם)  (תיקוני חקיקה), התשס"ה-2004	91
גדעון סער (הליכוד):	91
אורי יהודה אריאל (האיחוד הלאומי - ישראל ביתנו):	93
ג'מאל זחאלקה (בל"ד):	96
עבד-אלמאלכ דהאמשה (רע"ם):	97
יוסף פריצקי (שינוי):	98
אופיר פינס-פז (העבודה-מימד):	100
איתן כבל (העבודה-מימד):	103
גילה גמליאל (הליכוד):	104
ישראל אייכלר (יהדות התורה):	105
נסים זאב (ש"ס):	107
מסמכים שהונחו על שולחן הכנסת	109
סגן מזכיר הכנסת דוד לב:	109
הצעת חוק השבת קצבה לבן זוג שנישא בשנית  ונישואיו השניים פקעו (תיקוני חקיקה), התשס"ה-2004	109
דני יתום (העבודה-מימד):	110
הצעת חוק למניעת העסקה של עברייני מין במוסד המכוון למתן  שירות לקטינים (תיקון מס' 2) (הרחבת תחולה), התשס"ה-2004	111
יצחק הרצוג (העבודה-מימד):	112
הצעת חוק לתיקון פקודת בתי-הסוהר (מס' 30)  (פגישת אסיר עם עורך-דין), התשס"ה-2004	113
סגן השר לביטחון פנים יעקב אדרי:	113
אורי יהודה אריאל (האיחוד הלאומי - ישראל ביתנו):	118
ג'מאל זחאלקה (בל"ד):	119
אופיר פינס-פז (העבודה-מימד):	120
עבד-אלמאלכ דהאמשה (רע"ם):	124
איוב קרא (הליכוד):	125
איוב קרא (הליכוד):	125
יוסף פריצקי (שינוי):	128
איתן כבל (העבודה-מימד):	130
נסים זאב (ש"ס):	131
הצעת חוק הגנת הצרכן (תיקון מס' 16)  (חובת גילוי מדיניות החזרת טובין), התשס"ה-2004;	133
הצעת חוק הגנת הצרכן (תיקון  מס' 17)  (החזר כספי בביטול עסקה), התשס"ה-2004	133
אופיר פינס-פז (העבודה-מימד):	133
איתן כבל (העבודה-מימד):	135
אורית נוקד (העבודה-מימד):	138
ג'מאל זחאלקה (בל"ד):	138
עבד-אלמאלכ דהאמשה (רע"ם):	139
אריה אלדד (האיחוד הלאומי - ישראל ביתנו):	140
נסים זאב (ש"ס):	141
    
       
       

       
       דברי הכנסת
       ט / מושב שלישי / ישיבות קצ"א—קצ"ג /
       כ"ג—כ"ה בכסליו התשס"ה / 6-8 בדצמבר 2004 / 9
       חוברת ט'
       ישיבה קצ"א
       
       
       
הישיבה המאה-ותשעים-ואחת של הכנסת השש-עשרה
יום שני, כ"ג בכסליו התשס"ה (6 בדצמבר 2004)
ירושלים, הכנסת, שעה 16:01


הצעה לסדר

היו"ר ראובן ריבלין:
       
       גבירותי ורבותי חברי הכנסת, אני מתכבד לפתוח את ישיבת הכנסת. היום יום שני, כ"ג בכסליו התשס"ה, 6 בדצמבר 2004 למניינם. אני מתכבד לפתוח את ישיבת הכנסת. 
       
       כמדי שבוע הצעה לסדר - חברת הכנסת רוחמה אברהם, וזה שבוע מאוד מיוחד. 
       
רוחמה אברהם (הליכוד):
       
       אדוני היושב-ראש, חברי חברי הכנסת, גם השבוע אנחנו מקדישים דקות של כבוד וזיכרון לרב-סמל צבי פלדמן - 22 שנים, לרב-סמל זכריה באומל - 22 שנים, לרב-סמל יהודה כץ - 22 שנים, לרב-סרן רון ארד - 18 שנים, לרב-טוראי גיא חבר - שבע שנים, וליונתן פולארד - 19 שנים. 
       
       אדוני היושב-ראש, מסתבר שלמלים יש כוח, אפילו כוח רב ממה שאנחנו חושבים. שבוע אחר שבוע אנחנו זוכרים וקוראים את שמות השבויים והנעדרים, ויש שכר לעמלנו. מאז התקבלה אותה החלטה חשובה לקרוא את שמות יקירינו, הוחזרו הבנים - בני אברהם, עומר סועאד ועדי אביטן, זכרם לברכה. ואתמול הוחזר אלינו גם עזאם עזאם, וכולנו מקווים שבעקבותיו - - -
       
היו"ר ראובן ריבלין:
       
       ייבדל לחיים ארוכים.
       
רוחמה אברהם (הליכוד):
       
       ייבדל לחיים ארוכים, וכולנו מקווים שבעקבותיו ישובו כל הבנים היקרים לביתם. 
       
       ולך, עזאם, מלה אישית מהבית הזה. תקופה קשה של שמונה שנים הסתיימה אתמול. תקופה שהיתה רצופה כאב, חרדה ואכזבות לא מעטות. תקופה שבה מדינת ישראל כולה המתינה בציפייה ליום שבו תשוחרר מהכלא המצרי. ואתמול, בהתפרצות אדירה של רגשות ושמחה, הגיע הרגע האדיר הזה. וכולנו שמחנו אתך ועם משפחתך. 
       
       עזאם, שחרורך אתמול מחזק את ברית הדמים בין מדינת ישראל לבני העדה הדרוזית. שחרורך מביא להידוק היחסים בין ישראל למצרים, והוא מוכיח שממשלת ישראל לא נחה לרגע, עושה ותמשיך לעשות כל שביכולתה לשחרור בניה השבויים והנעדרים באשר הם. בהזדמנות זו אני מברכת את ראש הממשלה ואת כל האנשים היקרים שעמלו על שחרורך ומברכת אותם בברכת יישר כוח וכן ירבו. 
       
       עזאם, מדינת ישראל כולה שמחה היום בשמחתכם ומתפללת ששחרורך יביא עמו את בשורת חזרתם של כל בנינו השבויים והנעדרים, עד האחרון שבהם. תודה רבה. 
       
היו"ר ראובן ריבלין:
       
       תודה רבה לחברת הכנסת רוחמה אברהם. ובכל שבוע, לאחר שהיתה מסיימת לקרוא את רשימת השבויים והנעדרים, הייתי מוסיף: ונזכור את עזאם עזאם שעדיין נמצא בכלאו בקהיר. היום אנחנו מודים ומברכים, ולא נצטרך עוד לומר את המלים האלה, ונראה באמת בשחרורו אולי גם איזה צעד לכיוון התחממות היחסים לטובה עם שכנינו ממצרים. אני מוכרח לומר, שגם בזמן האחרון, למרות ההתכתבות המעט צינית ביני לבין ראש הפרלמנט המצרי, בכל זאת הדברים הם דיבור, וכאשר מדברים, בסופו של דבר גם נפגשים, וכשנפגשים גם ניתן אולי למצוא פתרונות לדברים שניתנים לפתרון. 

       
הודעת הממשלה על הפסקת כהונתם של שר המשפטים יוסף לפיד, 
שר הפנים אברהם פורז, שר התשתיות הלאומיות אליעזר זנדברג, 
השר לאיכות הסביבה אילן שלגי ושר המדע והטכנולוגיה ויקטור בריילובסקי
       
היו"ר ראובן ריבלין:
       
       רבותי חברי הכנסת, אני מבקש גם להודיעכם, כי נתבקשתי על-ידי מזכיר הממשלה להודיע, בהתאם לסעיף 9(א)(6) לחוק הממשלה, כי במוצאי-שבת, 4 בדצמבר 2004 למניינם, נפסקה כהונתם בממשלה של השרים הבאים - שר המשפטים יוסף לפיד, שר הפנים אברהם פורז, שר התשתיות הלאומיות אליעזר זנדברג, השר לאיכות הסביבה אילן שלגי ושר המדע והטכנולוגיה ויקטור בריילובסקי, אשר עכשיו קיבלו גם תואר קבע של השרים לשעבר. 
       
       כמו כן, נתבקשתי, חברי הכנסת, השר לשעבר רן כהן, סגן השר לשעבר רביץ, השר לשעבר פריצקי, סגן השר לשעבר צבי הנדל - - -
       
יוסף פריצקי (שינוי):
       
       ואדוני יושב-ראש הכנסת, השר לשעבר.
       
היו"ר ראובן ריבלין:
       
       ויש פה כמה כאלה שהן שרות לעתיד. 
       
       

הודעת הממשלה על שינויים בחלוקת התפקידים בין השרים

היו"ר ראובן ריבלין:
       
       אני מתכבד להודיעכם, כי הממשלה החליטה - מבקש ממני ישראל מימון מזכיר הממשלה לומר, בהתאם לסעיף 24(ב) לחוק-יסוד: הממשלה, לקבוע כי השרה ציפי לבני  תמלא את מקום שר המשפטים נוסף על תפקידה כשרה לקליטת העלייה ושרת הבינוי והשיכון. בהתאם לסעיף 9(א)(7) לחוק הממשלה, תימסר הודעה לכנסת, ואכן אני עושה זאת, ומרגע זה יכולה חברת הכנסת לבני לשמש שלושה חודשים כממלאת-מקום של שר המשפטים, והיא הרי שרת המשפטים בפועל היום. 
       
       רבותי חברי הכנסת, הכיסאות המוזיקליים ממשיכים להתנועע בכנסת, ובקצב זה בוודאי גם בשבוע הבא או עוד שבועיים, אנחנו נצליח להחזיר חברים מספר היושבים באולם לשולחן המרכזי והאמצעי. על כל פנים, חברי מסיעת האיחוד הלאומי, אני מקווה שמקומכם החדש לא יהיה פחות יעיל ומועיל כמו מקומכם קודם לכן. 
       
אורי יהודה אריאל (האיחוד הלאומי - ישראל ביתנו):
       
       היושב-ראש - - -
       
היו"ר ראובן ריבלין:
       
       נדמה לי רק שחבר הכנסת אלדד יושב במקומו?
       
צבי הנדל (האיחוד הלאומי - ישראל ביתנו):
       
       הרחיקו אותם ממני.
       
היו"ר ראובן ריבלין:
       
       הרחיקו אותם ממך, אבל בכל זאת, אתם יושבים בשורה המאוזנת וגם במאונכת. 
       
אורי יהודה אריאל (האיחוד הלאומי - ישראל ביתנו):
       
       אתה יושב על כיסאו של ניסן. 
       
היו"ר ראובן ריבלין:
       
       שהרי נאמר - שובו אלי בנים שובבים, ואכן ישובו. ועכשיו כל אחד יקבע מי הוא השובב ומי הוא הבן. 
       
       רבותי חברי הכנסת, אני החלטתי היום, יחד עם הנשיאות הנכבדה, שהואיל ואין לנו הצעת אי-אמון, שכן סיעת ש"ס חזרה בה מכוונתה לבקש להביע אי-אמון בממשלה בגלל מדיניותה הכלכלית והחברתית, הריני מעלה על סדר-יומה של הכנסת כסעיף ראשון נושא שהוא משותף: גם שחרורו של עזאם עזאם וגם עתיד היחסים עם שכנתנו מצרים. אני גם חשבתי שכל חברי הכנסת אשר הגישו את ההצעות לסדר-היום, ואשר הם מקיפים את כל סיעות הכנסת, במקום לקבוע דיון סיעתי, תהיה זכות הדיבור לכל אלה שהזדרזו והגישו הצעה זו לסדר-היום, ואני מזמין את חבר הכנסת אברהם רביץ להיות ראשון הדוברים, יעלה ויבוא. 
       
       

מסמכים שהונחו על שולחן הכנסת
       
היו"ר ראובן ריבלין:
       
       בינתיים יודיע מזכיר הכנסת את הודעתו. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת –
       
       לדיון מוקדם: הצעת חוק שוויון זכויות לאנשים עם מוגבלות (תיקון - פרסום תקנות לביצוע פרק התעסוקה), התשס"ה-2004, מאת חברת הכנסת נעמי בלומנטל וקבוצת חברי הכנסת; הצעת חוק הביטוח הלאומי (תיקון – אי-אפליה בשל שירות צבאי או שירות לאומי), התשס"ה-2004, מאת חברת הכנסת זהבה גלאון וקבוצת חברי הכנסת; הצעת חוק מימוש זכויות חולי ALS, התשס"ה-2004, מאת חברי הכנסת עמרם מצנע ושאול יהלום; הצעת חוק שירות המדינה (סיוג פעילות מפלגתית ומגבית כספים) (תיקון - הכללת עובדי רשויות מקומיות, מועצות דתיות ותאגידים עירוניים), התשס"ה-2004, מאת חבר הכנסת אילן ליבוביץ וקבוצת חברי הכנסת; הצעת חוק לתיקון פקודת הסמים המסוכנים (צמח הגת ותוצריו), התשס"ה-2004, מאת חבר הכנסת איוב קרא; הצעת חוק שירותי הדת היהודיים (תיקון - מספר רבני עיר), התשס"ה-2004, מאת חבר הכנסת רוני בריזון וקבוצת חברי הכנסת; הצעת חוק זכויות החולה (תיקון - טיפול בזמן סביר), התשס"ה-2004, מאת חבר הכנסת רן כהן; הצעת חוק לתיקון פקודת העיריות (ייצוג הולם בקרב עובדי העירייה לשני המינים), התשס"ה-2004, מאת חברת הכנסת אתי לבני וקבוצת חברי הכנסת; הצעת חוק עבודת נשים (תיקון - הנקה במקומות עבודה), התשס"ה-2004, מאת חברת הכנסת נעמי בלומנטל וקבוצת חברי הכנסת; הצעת חוק חסינות חברי הכנסת, זכויותיהם וחובותיהם (תיקון - איסור חברות בוועד של עמותה), התשס"ה-2004, מאת חברת הכנסת יהודית נאות וקבוצת חברי הכנסת; הצעת חוק מיסוי מקרקעין (שבח, מכירה ורכישה) (תיקון - מס רכישה על דירת מגורים), התשס"ה-2004, מאת חבר הכנסת אילן ליבוביץ וקבוצת חברי הכנסת; הצעת חוק לתיקון פקודת מס הכנסה [נוסח חדש] (פטור ממס על מלגות סטודנטים בתארים מתקדמים), התשס"ה-2004, מאת חברת הכנסת מל פולישוק-בלוך וקבוצת חברי הכנסת; הצעת חוק הפרשנות (תיקוני חקיקה), התשס"ה-2004, מאת חברי הכנסת נעמי בלומנטל, רוני בר-און ואתי לבני; הצעת חוק איסור לשון הרע (תיקון - זכותו של המת לשם טוב), התשס"ה-2004, מאת חברת הכנסת זהבה גלאון; הצעת חוק הרשויות המקומיות (ביטול איחוד המועצות המקומיות בקה-אל-ע'רביה וג'ת), התשס"ה-2004, מאת חברי הכנסת ג'מאל זחאלקה, ואסל טאהא ועזמי בשארה; הצעת חוק שוויון הזדמנויות במקום מגורים, התשס"ה-2004, מאת חברת הכנסת זהבה גלאון וקבוצת חברי הכנסת; הצעת חוק הקרן לשמירה על איכות הסביבה בנגב הצפוני, התשס"ה-2004, מאת חבר הכנסת איוב קרא וקבוצת חברי הכנסת; הצעת חוק העונשין (תיקון - חובת מאסר לגורם חבלה חמורה), התשס"ה-2004, מאת חבר הכנסת איוב קרא; הצעת חוק כלי הירייה (תיקון - איסור שימוש בכלי ירייה באירועים), התשס"ה-2004, מאת חברי הכנסת אחמד טיבי, מוחמד ברכה ועסאם מח'ול; הצעת חוק הממשלה (תיקון - מזכיר מודיעין), התשס"ה-2004, מאת חבר הכנסת יובל שטייניץ וקבוצת חברי הכנסת; הצעת חוק סדר הדין הפלילי (סמכויות אכיפה - מעצרים) (תיקון - הארכת מעצר), התשס"ה-2004, מאת חברי הכנסת טלב אלסאנע ועבד-אלמאלכ דהאמשה; הצעת חוק חסינות חברי הכנסת, זכויותיהם וחובותיהם (תיקון - איסור הגבלת חופש התנועה מטעמי ביטחון), התשס"ה-2004, מאת חברת הכנסת זהבה גלאון; הצעת חוק האזנת סתר (תיקון - הגבלה ותחימת האזנות הסתר), התשס"ה-2004, מאת חברת הכנסת זהבה גלאון; הצעת חוק השירות האזרחי, התשס"ה-2004, מאת חבר הכנסת אליעזר כהן. 
       
       לקריאה ראשונה, מטעם הממשלה - הצעת חוק נכסים של נספי השואה (השבה ליורשים והקדשה למטרות סיוע והנצחה), התשס"ה-2004; הצעת חוק המדיניות הכלכלית לשנת הכספים 2005 (תיקוני חקיקה), התשס"ה-2004; הצעת חוק לתיקון פקודת התעבורה (מס' 65), התשס"ה-2004; הצעת חוק השיפוט הצבאי (תיקון מס' 51) (אצילת סמכויות פרקליט צבאי לסגן פרקליט צבאי), התשס"ה-2004.
       
       לקריאה שנייה ולקריאה שלישית: הצעת חוק התקשורת (בזק ושידורים) (תיקון מס' 31), התשס"ה-2004, שהחזירה ועדת הכלכלה.
       
       דין-וחשבון של משלחת הכנסת לאספה הפרלמנטרית של מועצת אירופה בשטרסבורג. תודה רבה. 
       
היו"ר ראובן ריבלין:
       
       תודה רבה. גם חבר הכנסת פריצקי צריך להיות ברשימת האנשים שלהם אנחנו אסירי תודה - על ייצוגך את הכנסת בוועידת נאט"ו ובוועידה נוספת. אנחנו עתידים לשמוע השבוע או בשבוע הבא את הדוח שלך על פועלך הברוך בוועידות האלה, שבהן אתה מייצג את הכנסת לתפארת המדינה. אני מאוד מודה לך. 
       
       אני חושב שלא רחוק היום שבו גם חבר הכנסת טיבי יוכל לייצג את מדינת ישראל, כפי שעשה זאת בצורה מרשימה אתמול בטלוויזיה, ועמד על זכותו של אזרח ישראלי להיות אזרח ישראלי ולא אזרח על-תנאי. 
       

הצעות לסדר-היום 
שחרורו של עזאם עזאם והתחממות היחסים עם מצרים 

היו"ר ראובן ריבלין:
       
       נעבור להצעות לסדר-היום מס' 5092, 5096, 5097, 5104, 5111, 5116, 5118, 5125, 5129, 5136, 5154 ו-5155. אנחנו ניתן לכל אחד מהמציעים חמש דקות, שכן בשלוש דקות אינכם יכולים להביע, אבל חמש דקות ולא יותר מכך. תודה רבה. רבותי חברי הכנסת, ראשון הדוברים הוא חבר הכנסת הרב אברהם רביץ. בבקשה, אדוני.  

אברהם רביץ (יהדות התורה):
       
       תודה רבה. 
       
       אדוני היושב-ראש, חברי הכנסת, אני רוצה לפתוח בכמה משפטים לטובת חברת הכנסת רוחמה אברהם. נאמר בחז"ל שבזכות נשים צדקניות יצאו ישראל ממצרים. מהי זכותן? למלים, כפי שאת אמרת, יש כוח. מדוע? כי מלים הן תפילה. אנחנו מתפללים במלים, וכך מוציאים את רחשי לבנו. ואין כמו נשים צדקניות, שיודעות להוציא מלבן, מהכוח הפנימי שלהן, תפילה לבורא עולם. את באמת ממלאת את השליחות בשביל כולנו כל שבוע, ויישר כוח לך. את רואה – זה הצליח. מתחיל טוב. 
       
       אדוני היושב-ראש, הגשתי את ההצעה לסדר-היום עוד בשבוע שעבר, לפני כל החגיגה. מדוע הגשתי אז הצעה לסדר-היום? 
       
היו"ר ראובן ריבלין:
       
       לא משום שהיתה לך נבואה.
       
אברהם רביץ (יהדות התורה):
       
       לא – אודה ואתוודה. שמעתי את נשיא מצרים, מר מובארק, שפנה לממשלת ישראל בדרישה לשחרר את ששת הבחורים שנתפסו כאן על מעשים שלא ייעשו. מייד הרצתי בקשה להצעה לסדר-היום, שלא נעז לשחרר אותם לפני שהם ישחררו את עזאם עזאם. אני חושב שכאשר הוא פנה בדרישה הזאת הוא כבר ידע שהוא עומד לשחרר אותם, אבל אני לא ידעתי. לכן פניתי בהצעה לסדר-היום. אם כן, על כך אני כבר לא צריך לדבר; הנה, הוא כאן, והכול מסודר. 
       
       אני מקווה שלא יהיו יותר עילות שיאלצו אותנו לתפוס מצרים, ובעידן החמימות הזאת ששוררת היום, המצרים ידעו את תפקידם. אחת הבעיות הקשות, המעיבות בכלל על המהלכים הבאים, נעוצה בעובדה שמצרים איננה ממלאת את תפקידה לפי הסכמי השלום אתנו, בכך שהיא איננה מגינה על ציר פילדלפי, ואנחנו צריכים לעשות זאת ולהקריב קורבנות יקרים מאוד. 
       
       כל הסיפור הזה של הרצון להשתחרר מהאזור הזה נמצא בסימן שאלה גדול. כי אם אנחנו חייבים להמשיך להיות שם, לפטרל ולהילחם במנהרות מעל ומתחת לאדמה, ולהמשיך להקריב קורבנות - מה עשינו עם כל ההינתקות מעזה? 
       
       אני מבין שיש צורך בשיתוף פעולה של ממשלת ישראל או בהסכמה של ממשלת ישראל. הרי לא יעלה על הדעת שממשלת ישראל לא תאפשר לכוחות הביטחון המצריים לשמור על ציר פילדלפי. זה אפילו לא תירוץ. צריך לומר: זה מה שאנחנו רוצים לעשות. ראוי שתאפשרו לנו לשלוח לשם את כוחות הביטחון, והם יגנו על ציר פילדלפי, וברוך שפטרנו מציר פילדלפי. אני הייתי מוסר את ציר פילדלפי להגנתם של המצרים לפני ההתנתקות בכלל, כפי שמתחייב על-פי הסכמי השלום עם מצרים. 
       
צבי הנדל (האיחוד הלאומי - ישראל ביתנו):
       
       לא תהיה התנתקות. 
       
אברהם רביץ (יהדות התורה):
       
       אני אומר כמה מלים על ההתנתקות, יהיה בסדר. 
       
       רבותי חברי הכנסת, מכיוון שהזכרתי התנתקות, אני שוב חוזר – וזה הופך אצלי כמעט למנטרה – אני לא חושב שההתנתקות מחויבת ולא ראוי לה שתחייב להוציא יהודים משטח יישובם בארץ-ישראל. הכנתי נייר ואפיץ אותו בין חברי הכנסת.

אופיר פינס-פז (העבודה-מימד):
       
       אז איך תיכנס לממשלה?
       
אברהם רביץ (יהדות התורה):
       
       עזוב אותי עם פוליטיקה עכשיו; אני מדבר ראשית כול ברמה האידיאולוגית; אולי זה יחלחל ויוליד גם תוכנית. אני באמת מדבר רק ברמה האידיאולוגית. כפי שידוע לכם, אני לא גנרל גדול ואינני יודע לתכנן את הדברים, אבל אני חושב שתחילה אנחנו צריכים לגרום לכך שגם הפלסטינים, גם הערבים - כל מדינות ערב, ובעיקר העולם המערבי - יבינו שגם כאשר מגיעים להסדר כואב, זה לא מחייב דווקא שיהודים לא יוכלו לגור בכל חלקי ארץ-ישראל, לכל הפחות כפי שגרים היום יהודים בעולם כולו. 
       
       גם אם אומר לא לכיבוש, אומר לפני כן ברטט - - -
       
היו"ר ראובן ריבלין:
       
       השאלה היא, מי יגן עליהם עד השלום? כאשר יהיו יהודים תושבי פלסטין וערבים תושבי ישראל - - -
       
אברהם רביץ (יהדות התורה):
       
       יש ערבים תושבי ישראל, לא? 
       
צבי הנדל (האיחוד הלאומי - ישראל ביתנו):
       
       אבל יהיה שלום.
       
היו"ר ראובן ריבלין:
       
       בוודאי. יש ערבים אזרחי ישראל שאזרחותם לא תלויה בשום דבר. גם אם הם נגד המדינה הם יכולים להיות אזרחי ישראל, כי הם אזרחי ישראל. אנחנו צריכים קודם כול לשכנע אותם, כמובן, או להתמודד, אם צריך. אבל הם אזרחי ישראל בכל מקרה, וזה כלל לא נתון לשיקול דעתנו. אלו דברים שהם יסוד מוסד בדמוקרטיה הישראלית. אבל אם חבר הכנסת צבי הנדל יהיה נניח בשטח שהוא - - -

אברהם רביץ (יהדות התורה):
       
       נניח בנווה-דקלים.
       
היו"ר ראובן ריבלין:
       
       לא, במקום מושבו. הוא לא בנווה-דקלים.
       
אברהם רביץ (יהדות התורה):
       
       אבל בגוש. 
       
היו"ר ראובן ריבלין:
       
       בגוש, בלי כל ספק. אבל המקום הוא מקום - יש כבוד מקומי. מי יגן עליו?
       
אברהם רביץ (יהדות התורה):
       
       על השאלה מי יגן יש לי תשובה: כל עוד צריך הגנה – ואני מקווה שלא יצטרכו הגנה, למה שיצטרכו? זה יבוא לידי הסכם. האם יש לנו הגנה בכל מדינה בעולם שגרים בה יהודים? במקום שבו יש בעיה אנחנו באמת מרגישים את עצמנו כחייבים. 
       
היו"ר ראובן ריבלין:
       
       אני אחד הראשונים שקרא את המסמך שלך - עד תומו. 
       
אברהם רביץ (יהדות התורה):
       
       רבותי, כך אנחנו צריכים לראות את פני הדברים. אבל אני באמת רוצה לנצל את הדקה וחצי שנותרה לי ולהלקות מעט את עצמנו: למה אנחנו צריכים להיות רעים, למה? למה כאשר עם ישראל מתאחד בשמחה סביב שמחתה של משפחה, של אזרח ישראל שרואה את עצמו כישראלי לכל דבר ועניין, וזוכר את מדינת ישראל לטובה ומברך את מנהיגיה – למה אנחנו צריכים להיות רעים? למה הרדיו בישראל מקדיש לאחד מבדחני ישראל – והוא עושה זאת בכשרון רב – כדי להכפיש אותו? למה זה לא מגיע לו? למה אנחנו צריכים לחשוב שלא מגיע לאדם זכות הקניין שלו על שמונה שנים שהוא ישב שם וסבל שם? הוא רוצה לעשות מזה סיפור ולפרנס את משפחתו בכבוד, למה עיננו צרה? מדוע היום? 
       
       אני שומע חגיגה ועכשיו מתחילים ליצור איזה מדד – כמה יישר כוח מותר להגיד לראש הממשלה? כמה? מה המינון? או לשר החוץ או לשר דני נוה, עם כל כך הרבה צרות עין ורשעות פנימית. למה אנחנו צריכים את זה? יש לנו יום שמחה היום. צריך להודות לכולם. אם זה מביא לאחדות מסוימת בינינו לבין העם הדרוזי, למה לא? למה לקלקל את זה? ליצנים, היזהרו בדבריכם. לא תמיד מותר. 
       
       אני שואל את מר קירשנבאום הנכבד: הוא לא מוכר את הבדיחות שלו בכסף? הוא הרי מופיע בתחנת טלוויזיה, הוא לא מקבל כסף שם? הוא מופיע בכל התחנות, אין לו זכות יוצרים על הבדיחה? כפי שיש לו זכות יוצרים על הבדיחה, יש לעזאם עזאם זכות יוצרים על הכאב, ואם הוא יכול לקבל מזה ממון, סימן שזה שווה כסף. למה שלא נכבד את זכות הקניין שיש לעזאם עזאם? 
       
       אני מאחל לו, למשפחתו, לכל העדה ולעם ישראל כולו שכולנו נהיה תמיד מלאי שמחה. זה כל כך רע לקראת חג החנוכה? כל טוב, אדוני. 
       
היו"ר ראובן ריבלין:
       
       תודה רבה לחבר הכנסת רביץ, שקשה לי לבקש ממנו לסיים את דבריו, כי תמיד הוא מסיים בדברים שאני לא יכול להפסיק באמצע. אני מבקש שכל מי שרוצה ייתן לעזאם את כל הברכות בהתחלה, כדי שאני לא אצטרך בסוף להפסיק אותו. חבר הכנסת אחמד טיבי, חמש דקות לרשותך, בבקשה. 
       
אחמד טיבי (חד"ש-תע"ל):
       
       תודה רבה, אדוני היושב-ראש. גם אני רוצה להודות לך על הדברים בפתח הישיבה וגם לחבר הכנסת פריצקי. 
       
היו"ר ראובן ריבלין:
       
       לא אמרתי בשביל לקבל הודיה. זאת אמונתי המלאה, החד-משמעית והבלתי-מתפשרת. 
       
אחמד טיבי (חד"ש-תע"ל):
       
       כך אני מכיר אותך שנים רבות, ולעתים אתה אפילו משלם מחיר על הדעות שלך. 
       
היו"ר ראובן ריבלין:
       
       אני מוכן לשלם כל מחיר. אין אזרח על-תנאי במדינת ישראל. יש לפעמים אזרח שמתנגד למדינת ישראל, וזאת בעיה שלו, גם בעיה שלי, אבל בסך הכול אזרחותו אינה מותנית בשום פנים ואופן. 
       
אחמד טיבי (חד"ש-תע"ל):
       
       אני, למשל, לא מתנגד למדינה אלא מתנגד למדיניות. יש הבדל. 
       
היו"ר ראובן ריבלין:
       
       על כך יכול להיות לנו ויכוח.
       
צבי הנדל (האיחוד הלאומי - ישראל ביתנו):
       
       אתה צדיק. 
       
אחמד טיבי (חד"ש-תע"ל):
       
       חבר הכנסת רביץ דיבר על ההתנתקות ואני חשבתי שהוא ידבר על פרשת השבוע. 
       
היו"ר ראובן ריבלין:
       
       ירדו מצרימה, מה אתה רוצה?
       
אחמד טיבי (חד"ש-תע"ל):
       
       אני אדבר על ההתנתקות. פרשת השבוע היא פרשת וישב - יוסף ואחיו. 
       
היו"ר ראובן ריבלין:
       
       לא אמרתי לכם שימי המשיח מגיעים? 
       
יוסף פריצקי (שינוי):
       
       מכירת יוסף על-ידי אחיו. 
       
אחמד טיבי (חד"ש-תע"ל):
       
       ההערה מיצתה את עצמה. 
       
היו"ר ראובן ריבלין:
       
       חבר הכנסת פריצקי מדבר על מכירת יוסף על-ידי אחיו, הוא לא מדבר על 3,800 שנה. 
       
אחמד טיבי (חד"ש-תע"ל):
       
       לא התכוונתי לסיעה מסוימת. 
       
יוסף פריצקי (שינוי):
       
       לא, אבל לפירוש רש"י על הבור ריק אין בו מים - אני כן מתכוון. 
       
היו"ר ראובן ריבלין:
       
       לא, לא, אדוני לא ינצל את העניין לעשיית חשבונות. אדוני אמר: מכירת יוסף על-ידי אחיו ואידך זיל גמור. מכאן תתחילו ללמוד, שהרי נאמר דור דור ודורשיו. 
       
יוסף פריצקי (שינוי):
       
       וישחט.
       
אחמד טיבי (חד"ש-תע"ל):
       
       דור דור ודורשיו, ואז היתה פרשת וישב, וחבר הכנסת פריצקי מתכוון לפרשת וישחט. 
       
       אין ספק, אדוני היושב-ראש, שלמצרים יש תפקיד של מדינת ציר, מדינה חשובה מאוד במזרח התיכון, ויש לה קשרים טובים, בדרך כלל, עם כל הצדדים, גם עם הרשות הפלסטינית וגם עם ממשלת ישראל יש הסכם שלום. אומנם, הסכם שלום קר. ולא סתם זה הסכם שלום קר, כי המצרים קושרים את זה עם התקדמות במסלול הישראלי-הפלסטיני ואין התקדמות כזאת. הרגישו במצרים שכנראה יכולה להיות התקדמות וקיבלו החלטה שגרמה לתגובות האלה במדינת ישראל ובציבור הישראלי. 
       
       אבל האמת היא שלא תמיד זה היה היחס למצרים. במשך שנים גם ראש הממשלה, גם שרים וחברי כנסת מתחו ביקורת קשה על מצרים, דחקו אותה הצדה, לא אפשרו לה למלא את התפקיד המדיני שהיא יכולה למלא וצריכה למלא כמדינה הערבית המובילה בעולם הערבי. 
       
       אתמול, כשהדבר הזה קרה, וכולם התחילו להגיד תודה לנשיא מובארק ותודה למצרים, ריחמתי על חבר כנסת אחד בבית הזה, חבר הכנסת יובל שטייניץ. אמרתי: מה יעשה יובל שטייניץ? אמרתי ורק אמרתי. זה היה לקראת 10:00-10:30, חיכיתי שעה, ואז הוא הופיע בטלוויזיה ב-11:30 ושחט את מצרים. שחט אותה גם אתמול. לא הספיק, שום דבר לא הפריע לו, ליושב-ראש ועדת החוץ והביטחון. 
       
אופיר פינס-פז (העבודה-מימד):
       
       למה אתה עושה עליו נאום? לא חבל? הוא לא שווה נאום. 
       
אחמד טיבי (חד"ש-תע"ל):
       
       זה לא גרוטסקי, חבר הכנסת אופיר פינס? לפחות אפשר לכנות את זה גרוטסקי? יש גבול ובאמת יש גבול לכל תעלול. ההתנהגות של האיש הזה, יושב-ראש ועדת החוץ והביטחון, היא תעלול. יש אנשים שנרגעים רק כשיש עימות עם ערבים, רק כשיש עימות. להכריז מלחמה על מצרים, למשל, זה אופציה. לגביו זאת אופציה. 
       
       אדוני היושב-ראש, לא רק מצרים. בשבוע שעבר דיברנו, ואני שב ואומר. מדינה ערבית חשובה אחרת, גם היא מדינת ציר, סוריה, אומרת דברים ברורים וחד-משמעיים לגבי הרצון לחזור לשולחן המשא-ומתן על בסיס החלטות האו"ם ללא תנאים. ברור שבמשא-ומתן כל צד יציג את עמדתו. גם ברור מה יהיה המחיר – נסיגה מכל רמת-הגולן, מכל השטח שנכבש ב-1967.
       
צבי הנדל (האיחוד הלאומי - ישראל ביתנו):
       
       בחיים לא. 
       
אחמד טיבי (חד"ש-תע"ל):
       
       זאת אדמה סורית. חבר הכנסת הנדל, למען ההיסטוריה, אני רוצה להזכיר לך, ותזכור גם את הנאום הזה. בקמפ-דייוויד - אני בישרתי לך שכבר ויתרו במשלחת הישראלית על ההתנחלויות ברצועת-עזה. אתה אמרת: בחיים לא. אנחנו נפגשים היום, אנחנו ניפגש בעוד כמה חודשים בקשר להתנחלויות בעזה ואנחנו עוד ניפגש בקשר להתנחלויות ברמת-הגולן. 
       
צבי הנדל (האיחוד הלאומי - ישראל ביתנו):
       
       אני עדיין אומר: בחיים לא. 
       
אחמד טיבי (חד"ש-תע"ל):
       
       דינו של מרום-גולן כדינו של נווה-דקלים. אותו דין. 
       
צבי הנדל (האיחוד הלאומי - ישראל ביתנו):
       
       בחיים לא. 
       
אחמד טיבי (חד"ש-תע"ל):
       
       ללא שום שוני. 
       
צבי הנדל (האיחוד הלאומי - ישראל ביתנו):
       
       נחיה ונראה. 
       
אחמד טיבי (חד"ש-תע"ל):
       
       שניהם שטחים כבושים, שניהם הפרה של החוק הבין-לאומי וגורלם אחד – להתפרק. 
       
צבי הנדל (האיחוד הלאומי - ישראל ביתנו):
       
       שניהם שלנו. את רצועת-עזה לא כבשנו, היה שם ממשל צבאי מצרי.
       
אחמד טיבי (חד"ש-תע"ל):
       
       הוזמנתם. 
       
צבי הנדל (האיחוד הלאומי - ישראל ביתנו):
       
       המצרים הודו שזה לא שלהם. 
       
אחמד טיבי (חד"ש-תע"ל):
       
       הוזמנתם, זאת היתה הזמנה. טוב, אם טנקים נכנסים בהזמנה, גם זה טוב. 
       
       על כל פנים, אדוני היושב-ראש, יש המביטים לעבר מדינות ערב, ואו שהם מנסים ליצור מצב עוין על בסיס של יחסי שלום, קרים ככל שיהיו – מצרים היא הדוגמה – או שנרתעים וכועסים, למשל על הסורים, שהם מדברים על אופציה של שלום. רואים בזה איום. אז מתחיל מנגנון של הגנה כדי להרחיק את האיום הזה, האיום המאיים ובא. מה יקרה אם הציבור בישראל יתחיל להאמין, למשל, לזה שמנהיגי מדינות ערב, כאשר הם אומרים מלה הם מקיימים? יש אמירה סטריאוטיפית, שבדרך כלל הערבים לא אמינים. אני מביט לעבר התחייבויות של מנהיגים ושל שליטים ערבים – אלה לא משטרים דמוקרטיים, נכון, אבל יש התחייבויות של המנהיגים האלה ואתה רואה שכל התחייבות מקוימת. 
       
צבי הנדל (האיחוד הלאומי - ישראל ביתנו):
       
       הם אומרים מלחמה ומתכוונים למלחמה. 
       
אחמד טיבי (חד"ש-תע"ל):
       
       יש מומחים שחושבים שהם יודעים כל דבר, אבל הם לא יודעים כלום, מומחים באמ"ן, שכל הזמן עוסקים בניתוח פסיכולוגי-פסיכיאטרי של מנהיגי מדינות ערב, ותמיד הם טועים. תמיד הם טועים וכולם מסתמכים עליהם – העיתונות, הממשלה, השרים, הכנסת, הוועדות. אבל לשמוע בפשטות את הדברים היוצאים ממדינות ערב, להקשיב, להאמין, לנתח ולהגיע למסקנה האחת והיחידה האפשרית, והיא שמדינת ישראל, אדוני היושב-ראש, יכולה וצריכה להיות חלק מהמרחב הזה ולחיות ברב-קיום עם כלל מדינות ערב. דרך אחת ויחידה היא תנאי בל יעבור: פתרון צודק של הבעיה הפלסטינית, כלומר, סיום הכיבוש, סיום הכיבוש בשטחים שנכבשו ב-1967. 

צבי הנדל (האיחוד הלאומי - ישראל ביתנו):
       
       זה שלנו, זה לא כיבוש. 

אחמד טיבי (חד"ש-תע"ל):
       
       זה גם בגדה המערבית וגם ברצועת-עזה, גם ברמת-הגולן וגם בשבעא. אין פתרון אחר. אין ערבי אחד – ולזה אולי תסכים – שישקוט על שמריו כאשר אדמתו תהיה כבושה. הוא יירגע, יהיו עליות ומורדות, אבל בסופו של דבר הוא חייב להמשיך להיאבק כדי שהשטחים האלה יוחזרו לבעליהם, והריבונות הסורית, הלבנונית והפלסטינית תחזור אליהם. 

היו"ר ראובן ריבלין:
       
       מה יהיה עם יפו?

אחמד טיבי (חד"ש-תע"ל):
       
       יש מין רצון עז אצל אנשים בימין, ואתה אב-טיפוס של אנשים בימין – אבל אתה לא שייך לאלה – שרוצים למצוא חבר כנסת ערבי אחד שיגיד: אנחנו רוצים את יפו ורמלה. אני אומר לך, אדוני היושב-ראש, אמא שלי מרמלה, אבא שלי מיפו, ואני לא אומר לך שצריך לגרש את תושבי יפו ורמלה ולהשליט שם ריבונות פלסטינית. 

צבי הנדל (האיחוד הלאומי - ישראל ביתנו):
       
       עוד לא. 

אחמד טיבי (חד"ש-תע"ל):
       
       יש פתרון של פשרה היסטורית, המבוסס על חלוקה על בסיס שטחים של 1967 - -
       
צבי הנדל (האיחוד הלאומי - ישראל ביתנו):
       
       ירדן, ירדן.

אחמד טיבי (חד"ש-תע"ל):
       
       - - ופירוק טוטלי של ההתנחלויות; טוטלי. אני מתנגד למושג "גושי התנחלויות", גם אם יש אנשים, מנהיגים, שמסכימים. 

היו"ר ראובן ריבלין:
       
       חבר הכנסת טיבי, אתה מוותר בשם אמא שלך על החזרה לרמלה?

אחמד טיבי (חד"ש-תע"ל):
       
       היא מבקרת שם כשהיא רוצה, ויש לה שם בית. אגב, בניגוד לאחרים הצלחנו להחזיר את הבית שלנו, רק לפני שש שנים - - 

היו"ר ראובן ריבלין:
       
       היא אזרחית ישראלית. אבל בני הדודים? 

אחמד טיבי (חד"ש-תע"ל):
       
       - - מ"עמידר", נדמה לי, יש איזו חברה. 

היו"ר ראובן ריבלין:
       
       לחקור אותך שתי וערב – קשה לי. אני מאוד מודה לחבר הכנסת אחמד טיבי. חבר הכנסת אופיר פינס-פז, אותן חמש דקות שנתתי לאחמד טיבי יעמדו גם לרשותך. חבר הכנסת טיבי, כדי שלא לקפח את חבר הכנסת פינס-פז אני נותן לו אותו זמן. 

אופיר פינס-פז (העבודה-מימד):
       
       אדוני היושב-ראש, חברי חברי הכנסת, אתמול היה אחד הימים היותר שמחים שלי כחבר הכנסת וכנציג ציבור מאז אני זוכר את עצמי בכנסת הזאת. 

היו"ר ראובן ריבלין:
       
       אני רק רוצה לומר לך, חבר הכנסת פינס, הואיל ואני יודע שביקרת את עזאם עזאם בבית-הכלא בקהיר, שהיום בשמך, כראש חברי הכנסת, ביקשתי להזמין אותו, במקום שכולם ירוצו. 

רן כהן (יחד):
       
       כל הכבוד. זה הרעיון. 

היו"ר ראובן ריבלין:
       
       במקום שנקיים ישיבת חברי כנסת מזדמנת ולא רצינית, נזמין אותו לכאן. וכמובן, כל אחד יוכל לבוא ולברך ולשמוע. ציינתי שאתה עמדת בראש המערכת שפעלה בזמנו בשם הכנסת. נשלחת על-ידי הכנסת וביקרת אצלו, וגם העברת מסרים ותשובות. בבקשה, חבר הכנסת אופיר פינס-פז. 

אופיר פינס-פז (העבודה-מימד):
       
       תודה, אדוני היושב-ראש. אני מאוד שמח שהזמנת את עזאם עזאם לכנסת. הוא באמת ראוי מאוד לשבת בתוכנו, וראוי שאנחנו נציין את יום שחרורו. בסופו של דבר, אחרי השמחה הגדולה – גם שלו, גם של בני משפחתו, גם של העדה הדרוזית בישראל וגם שלנו כולנו, כל החברה הישראלית – צריך לזכור: עזאם עזאם ישב בבית-סוהר שמונה שנים לשווא. 
       
       וגם היום, ביום השמח הזה, אני לא רוצה לשכוח את זה – לא יכול ולא רוצה – כי הייתי שם, כפי שאמר היושב-ראש, וראיתי את זה. דיברנו אתו, שמענו מה הוא עבר, וזו לא בדיוק היתה קייטנה, זו היתה תקופה קשה מאוד. אגב, פעם אחת גם ניסו להתנקש בחייו – לא על רקע היותו מרגל או דרוזי או ישראלי, אלא על רקע מאבקים פנימיים בתוך בית-הסוהר המצרי. 
       
       הוא עבר תקופה מאוד מאוד קשה. לא יכול להיות שאזרח ישראלי, שבאופן חד-משמעי לא ריגל ולא פעל בשמה של מדינת ישראל בעניינים ביטחוניים, ישב שמונה שנים בבית-סוהר מצרי או אחר רק כדי להוכיח משהו למישהו או לכמה אנשים במצרים או בעולם הערבי. את הלקח הזה, חברי חברי הכנסת, צריך לשנן ולזכור.
       
       לבד מכך, אני חושב שמדינת ישראל צריכה – אני לא יודע אם לפצות את עזאם עזאם או לסייע לעזאם עזאם, אבל משהו צריך להיות. בכל זאת, כפי שאמרתי, הוא ישב שמונה שנים רק בשל היותו ישראלי. כל ישראל ערבים זה לזה, ויש ממשלה בישראל – וזו הזדמנות טובה לומר דברי שבח לראש הממשלה, לשר החוץ, לשר הבריאות ולחברים אחרים, גם בכנסת וגם במערכות הביטחון, שלא ויתרו. 
       
       היינו בסוד העניינים, וגם דיברנו על הנושאים, היושב-ראש אמר זאת ברמז. משלחת של הפרלמנט המצרי היתה אמורה להיות כאן ולכבד את הפרלמנט הישראלי, את הכנסת, ביום ציון 25 השנים להסכם השלום. לצערנו, זה בוטל על רקע החיסול של יאסין, אבל כבר אז ולאורך כל הדרך היתה התעקשות על שחרורו של עזאם עזאם. לא היתה שיחה של ישראלים ומצרים, לא בדרג מיניסטריאלי ולא בדרג פרלמנטרי, שהשם עזאם עזאם לא עלה בתחילתה; ולא רק עם כבוד הנשיא מובארק, אלא עם כל מי שעובד אתו. 
       
       אשר למערכת היחסים ישראל--מצרים, אני רואה בה מערכת יחסים אסטרטגית, ולכן כשיושב-ראש הכנסת הציע לי את תפקיד יושב-ראש אגודת הידידות של הכנסת עם הפרלמנט המצרי, נעניתי מייד בחיוב ובשמחה. אני חושב שהברית בין ישראל למצרים צריכה להיות ברית אסטרטגית. 
       
       אני מאוד שמח על ההתחממות וההתקרבות בין הנשיא מובארק לראש הממשלה שרון. אנחנו זוכרים איך זה התחיל – בנתק מוחלט, בחוסר הערכה הדדי, בחוסר רצון לשמוע האחד את השני. היום זה הולך ומתקרב לפסגה. לי ברור לגמרי שפסגה בין שרון למובארק היא רק שאלה של זמן. הייתי שמח מאוד אם היא היתה מתקיימת כאן, בירושלים, והלוואי שכך יקרה; אבל גם אם היא תהיה בקהיר או בשארם-א-שיח', צריך לברך עליה וצריך לדאוג שתצא אל הפועל. 
       
       אני גם מנצל את הבמה הזאת כדי לקרוא לשר החוץ המצרי החדש, שנפגשנו אתו בירושלים בשבוע שעבר, למנות שגריר בישראל. מצרים צריכה להחזיר את שגרירה לישראל, ואני חושב שאך טבעי הדבר שכך יקרה. אני חושב שבסך הכול, בחודשים האחרונים, כשמחסומי האי-אמון התמוססו במשהו או נסדקו במשהו, שיתוף הפעולה, גם בציר פילדלפי וגם במקומות אחרים, מוכיח את עצמו, וחבר הכנסת רביץ דיבר על זה. 
       
       אני חושב שמצרים יכולה לשחק תפקיד חשוב, ולייצג גם את האינטרסים הישראליים – לא רק את האינטרסים האחרים, של הפלסטינים או של הסורים – כדי לסייע לישראל לממש את האינטרסים הביטחוניים שלה ואת האינטרסים האחרים שלה. אני חושב שמצרים בהחלט יכולה ליטול חלק בכל משא-ומתן ישראלי-פלסטיני, בין שהוא על ההתנתקות ובין שהוא על כל תהליך אחר שיהיה בינינו לבינם. מצרים בהחלט יכולה לעזור לישראל לשמור על האינטרסים הביטחוניים שלה, מצרים בהחלט יכולה להיות מתווך הוגן גם בהתקרבות בינינו ובין סוריה – ואני חושב שהגיע הזמן לבדוק אם היא אפשרית ואם היא רצינית. בקיצור, מצרים יכולה להיות בעלת-ברית ישראלית, וחשוב מאוד שישראל תבין את זה. אני חושב שראש הממשלה באמת מבין את זה. 
       
       יכולה להיות גם מצרים אחרת, אדוני היושב-ראש. אני רוצה שזה יהיה ברור לכולם. יש מצרים של מובארק, וצריך גם לחשוב מה יקרה במצרים שאחרי מובארק.
       
היו"ר ראובן ריבלין:
       
       מתווך, מעצם טיבו, הוא לא בעל דעה מקדמית. למצרים יש עמדה ברורה. 

רן כהן (יחד):
       
       זו בעלת-ברית, לא מתווכת. 

היו"ר ראובן ריבלין:
       
       בעלת-ברית – זה מצוין. 

אופיר פינס-פז (העבודה-מימד):
       
       אדוני היושב-ראש, למצרים יש עמדות ברורות, לא עמדה ברורה. יש להם שורה של עמדות, עם חלק מהן אנחנו לא מסכימים ועם חלק מהן אנחנו מסכימים. 

היו"ר ראובן ריבלין:
       
       אני מכבד את עמדתם. אני רק אומר שגוף שהוא מתווך צריך להיות בלי עמדות מקדמיות.

אופיר פינס-פז (העבודה-מימד):
       
       בהחלט.

היו"ר ראובן ריבלין:
       
       לא קדומות. בלי עמדות מקדמיות. 

אופיר פינס-פז (העבודה-מימד):
       
       בהחלט. אני חושב שההבהרה שלך היא במקום, אבל היא לא סותרת את האפשרות לשתף פעולה עם מצרים בשורה של נושאים.

היו"ר ראובן ריבלין:
       
       מאה אחוז.

אופיר פינס-פז (העבודה-מימד):
       
       לסיום, אנחנו חייבים לחשוב מה יקרה במצרים, או בין ישראל למצרים, ביום שאחרי מובארק, ואני חושב שהאינטרס הישראלי המובהק הוא, שגם אחר כך מצרים תהיה במערכת יחסים טובה עם ישראל, של שיתוף פעולה בכל הגזרות - - -

רן כהן (יחד):
       
       - - - אחרי מאה-ועשרים - - -

אופיר פינס-פז (העבודה-מימד):
       
       כן, אחרי מאה-ועשרים.

גאלב מג'אדלה (העבודה-מימד):
       
       אתה קורא לו ללכת לעולמו?

אופיר פינס-פז (העבודה-מימד):
       
       חס וחלילה. חס וחלילה. שלא אובן לא נכון. טוב שאתם מעירים לי. 

גאלב מג'אדלה (העבודה-מימד):
       
       הוא יותר בריא מבן 50.

אופיר פינס-פז (העבודה-מימד):
       
       אני שמח שאתם מעירים לי כי כנראה לא - סליחה, חברים, אני שמח שאתם מעירים לי, כנראה לא הובנתי נכון. אני רק לא מדבר כל יום במליאה על יחסי ישראל--מצרים, ואם כבר מדברים - והיושב-ראש גם נותן לחרוג בדקה או שתיים, אז אני רוצה לומר - - -

היו"ר ראובן ריבלין:
       
       לא להגזים. דקה או שתיים, אז אתה כבר מזמן היית צריך לסיים.

אופיר פינס-פז (העבודה-מימד):
       
       הבנתי. 

היו"ר ראובן ריבלין:
       
       נא לסיים.

אופיר פינס-פז (העבודה-מימד):
       
       אז אני מסיים בהבהרה זאת. חשוב שהיחסים לא יהיו בנויים רק על מנהיגים.  

גאלב מג'אדלה (העבודה-מימד):
       
       האיש.

אופיר פינס-פז (העבודה-מימד):
       
       בדיוק, לא רק על פרסונות, אלא להשתית אותם גם על תרבויות, על חברוֹת, על קשרים יותר חזקים - כלכליים, חברתיים, תרבותיים, פוליטיים - זאת הכוונה שלי. לבנות משהו יותר ממוסד, עם בסיס יותר איתן, כדי שהוא לא יהיה ארעי ורעוע אלא תהיה לו גם המשכיות.
       
       שוב, ברכות חמות לעזאם עזאם. אנחנו שמחים אתך, אתה אח שלנו, אתה חלק מאתנו, ואנחנו מאושרים ביום הזה. תודה רבה.

היו"ר ראובן ריבלין:
       
       תודה רבה לחבר הכנסת אופיר פינס-פז. חברת הכנסת גילה פינקלשטיין, ואחריה - חבר הכנסת רן כהן. 

צבי הנדל (האיחוד הלאומי - ישראל ביתנו):
       
       אופיר, אתה מבין שעזאם עזאם הוא בעצם פרי של יחסים כלכליים תקינים שצמחו מהשלום. בוא לא נשכח עם מי יש לנו עסק. עם כל הכבוד, אל תאבדו עשתונות. 

רן כהן (יחד):
       
       לפי זה צריך לחסל את כל יחסי הכלכלה - - -

צבי הנדל (האיחוד הלאומי - ישראל ביתנו):
       
       עזוב, אל תלך לקיצוניות. לא כל דבר זה צחוק. אין עדיין מזרח תיכון חדש. 

היו"ר ראובן ריבלין:
       
       תודה רבה. חבר הכנסת הנדל, נתנו לך הזדמנות בין נואם לנואם גם לומר כמה דברים. אני בטוח שחבר הכנסת יורי שטרן יצליח בצורה ברורה לבטא גם את עמדת תנועתך, אף שזאת הצעה אישית שלו, לא תנועתית. בבקשה.

גילה פינקלשטיין (מפד"ל):
       
	אדוני היושב-ראש, כנסת נכבדה, אני רוצה להמשיך את דבריו של קודמי, חבר הכנסת אופיר פינס, לברך את כל העוסקים במלאכת הקודש, שחרורו של עזאם עזאם, לאחל לעזאם ולמשפחתו השתקמות מהירה וחזרה קלה לחיי משפחה נורמליים.

	שחרורו המבורך של עזאם עזאם מהכלא המצרי ייזכר כנקודת ציון היסטורית חשובה ביחסי ישראל ומצרים. שמונה שנים תמימות נאבקו גורמים מדיניים ופוליטיים על שחרורו של האיש, ולא חסכו כל מאמץ, אף שלא פעם נדמה שקיר נוקשה, אפור ואטום חוצץ בפניהם ואין כל סיכוי ממשי לשחרר את עזאם עזאם.

	חזרתו לישראל היא בבחינת חלום, בייחוד בהתחשב ברשויות המשפט והצדק במצרים ובהליך המשפטי המפוקפק המצפה לנאשם. לא פלא שעזאם עזאם - שאין לי אף לא שמץ של ספק בחפותו - נזקק להסכמי החלפת שבויים, באין הליך משפטי הוגן וצודק בעניינו. 

	ברצוני לומר מלים מספר על כותרת השבוע "התחממות היחסים עם מצרים", שהתוצאה שלה היא יציאתו לחופשי של עזאם. לכאורה, מן הכותרת משתמע, כאילו צעדו שני הצדדים צעד אחד קדימה, האחד לקראת השני, והרימו סוף-סוף את כפפת השלום, שאומנם היתה מונחת זה כבר אולם עדיין לא באה לידי ביטוי אמיתי ונורמלי. אך לא כך היא המציאות ולא אלו הם פני הדברים. בתוך מבול הדיווחים נשמעו התבטאויות נדירות שנבלעו בים של אופוריה - התבטאויות ששיקפו היטב מי חימם את היחסים ומה הם המניעים. 

	מאז חתימת הסכם השלום עם מצרים פעלה ישראל בכל דרך אפשרית לקדם את ההסכמים ליחסים כנים, אמיתיים, ידידותיים. על החתירה ליחסים האלו השיבו המצרים בנורמליזציה מצומצמת, בפעולות מרובות של הברחות נשק, אמצעי לחימה, סמים, נשים, ובהסתייגויות מתמשכות מצד אנשי השלטון והעומד בראשו - - -

גאלב מג'אדלה (העבודה-מימד):
       
       יש לך הוכחות לזה?

גילה פינקלשטיין (מפד"ל):
       
	בשנה האחרונה אפשר למנות שלושה מוקדים של חוסר תקשורת עם מצרים, שהולידו במקרה הטוב הפסדים כספיים ניכרים, ובמקרה הגרוע גבו מחיר מיותר של חיי אדם. המוקד הראשון היה מכת הארבה, שעדיין לא נפטרנו ממנה לחלוטין, והנזק הרב שהסבה לחקלאים. 

חיים אורון (יחד):
       
       לא היה נזק - - -

גילה פינקלשטיין (מפד"ל):
       
       מומחים רבים הביעו תסכול, הביעו את אכזבתם משיתוף הפעולה עם המצרים בעניין  הזה. אילו היה זה מתקיים, היה חוסך ממדינת ישראל את המכה, או לכל הפחות מצמצם את ממדיה.
       
       קודם להתפשטות הארבה התבשרנו בצער על הריגתם בשוגג של שלושה שוטרים מצרים בציר פילדלפי על-ידי טנק ישראלי, וכאן אני מגיעה למוקד השני. על-פי  התחקיר הביטחוני, טעה צוות הטנק בזיהוי הדמויות וביצע כלפיהן ירי. מייד לאחר התקרית העריכו קצינים בכירים, שאילו היה מתקיים שיתוף פעולה מתמשך והדוק עם הצבא המצרי באזור ובכלל, אין ספק כי היה ניתן למנוע את התקרית.  

גאלב מג'אדלה (העבודה-מימד):
       
       גם נהרגו, וגם מאשימים - - -

גילה פינקלשטיין (מפד"ל):
       
       לדבריהם, התיאום עם הכוחות המצריים חלש מדי ונעשה בדרגים גבוהים, ואין תיאום ישיר בין הכוחות הפועלים בשטח. 

גאלב מג'אדלה (העבודה-מימד):
       
       גם מתו וגם - - -

היו"ר ראובן ריבלין:
       
       חבר הכנסת מג'אדלה, אני פשוט - - -

גאלב מג'אדלה (העבודה-מימד):
       
       אדוני, אתה לא מקשיב למה שהיא אומרת.

היו"ר ראובן ריבלין:
       
       אני מקשיב. זכותה לומר מה שהיא רוצה. חבר כנסת אופיר פינס אמר - - 

גילה פינקלשטיין (מפד"ל):
       
       אני בדקתי את זה.

היו"ר ראובן ריבלין:
       
       - - וחבר כנסת רן כהן, וחבר כנסת זחאלקה, וחבר כנסת טיבי. כל אחד יאמר כאן מה שהוא רוצה. היא לא אמרה שום דבר שהוא - - -

גאלב מג'אדלה (העבודה-מימד):
       
       - - - אינטליגנציה - - -


גילה פינקלשטיין (מפד"ל):
       
       מוקד חיכוך נוסף נוצר סביב דרך הטיפול ושיתוף הפעולה בפרשת הפיגוע במלון בטאבה. ביקורת קשה הושמעה ביחס לתיאום עם המצרים בשעות הראשונות שלאחר הפיגוע במלון, וגם בתיאום המודיעיני בין שתי המדינות. גם בפרשה זו ניתן לקבוע בבירור, שאפשר היה למנוע תקריות מביכות ביותר בטיפול הראשוני בפיגוע, ואולי את הפיגוע עצמו, אילו היו המצרים נכונים לרמת שיתוף פעולה רחבה ומקצועית. 
       
       אסכם ואומר, כי גם אני שותפה להערכה, כי אין פה אהבה ישנה שהתעוררה פתאום. המצרים עטו על ההזדמנויות שנוצרו באזור לאחר הסתלקות ערפאת, ואני בטוחה כי המחיר שישראל תידרש לשלם הוא מחיר כבד בהרבה משחרור שישה מחבלים מצרים. ימים יגידו אם אכן פניה של מצרים לנורמליזציה מקיפה, או שמדובר כאן רק בגימיק חולף, שאין לו דבר עם הסכם שלום אמיתי וכן. העתיד יגיד. תודה.

היו"ר ראובן ריבלין:
       
       תודה רבה לחברת הכנסת גילה פינקלשטיין. יעלה ויבוא חבר הכנסת רן כהן, לאחר מכן - חבר הכנסת ג'מאל זחאלקה, שהתחלף עם חברת הכנסת גילה גמליאל. בבקשה.

רן כהן (יחד):
       
       אדוני היושב-ראש, אילו עיוותים יש בכנסת הזאת. לשמוע את הנאום הזה, שכמעט מייחל שיהיה לנו עוד פעם מצב מלחמה עם מצרים. אני גם שמעתי פה אחד הנואמים לפני שאפילו לא יצא לו מהפה - שמת לב - להגיד מלה טובה לעזאם עזאם, לשמוח ולהביע איזה רגש אלמנטרי על אדם שישב 2,950 ימים בכלא קשה ונידח, יום-יום, יום-יום. לא להגיד מלה טובה לאדם הזה, למשפחתו, לכפר מע'אר, לעדה, לאזרחי ישראל שכל כך שמחים, שסוף-סוף אחרי שמונה שנים וחודש אדם יוצא לחופשי, על לא עוול בכפו? 
       
       אבל יש פה כל מיני עיוותים. אנחנו כל כך חיכינו, אדוני היושב-ראש, לעשיית הצדק הזה עם עזאם עזאם, עם אשתו, עם ילדיו. כאשר יש לנו יום עמוס, היום חולף לנו כברק, אבל כשיש ימים של ייסורים כמו שעזאם עבר, כל יום הוא נצח. 2,950 ימים כאלה עברו עליו. 
       
       במקום לשמוח על היחסים החדשים עם מצרים, שגם אפשרו את השחרור שלו, באים כאן להאשים גם את המצרים שבטעות הרגנו להם שלושה, שהם אשמים. לא חלילה - אפילו ראש הממשלה מצא לנכון להצטער ולהביע צער בפני נשיא מצרים. 
       
       טוב, כנראה יש מחשבות שאין להן תקנה.
       
       אדוני היושב-ראש, אני באתי לומר, שבעצם השחרור של עזאם עזאם - עם כל השמחה הגדולה, ואני מברך אותך על היוזמה להזמין אותו אלינו לכנסת; כל כך התייצבנו כאן אתו, עם משפחתו ועם עדתו, שבאמת נדמה לי שיהיה נכון וראוי שבהנהגתך אנחנו כאן נקבל אותו. 
       
היו"ר ראובן ריבלין:
       
       חבר הכנסת יורי שטרן, אני מבטיח לך שלא אאפשר לחבר הכנסת רן כהן לעמוד ולדבר עם הגב אליך כשתנאם בעוד כמה דקות. 
       
רן כהן (יחד):
       
       אני גם לא אעשה את זה וגם לא אנזף. 
       
היו"ר ראובן ריבלין:
       
       ברור לי. בדרך כלל יורי שטרן הוא מהמנומסים בכנסת. 
       
רן כהן (יחד):
       
       עם כל ההכרה שלי בכך שהשחרור של עזאם עזאם הוא מהלך ענק לגביו ולגבי משפחתו וקרוביו, זה לא רק עניין פרטי. אין ספק שהמהלך הזה הוא במסגרת מהלך הרבה יותר רחב, הרבה יותר משמעותי, מהלך אסטרטגי שיכול להשפיע על כל העתיד שלנו ושל העמים השכנים, והלוואי שנמצה אותו. 
       
       אגב, לכל מי שלא אהב את הנסיגה החד-צדדית ולא אהב את ההתנתקות ועדיין לא אוהב – אולי בכל זאת הגיע הזמן לפתוח את הראש ולהכיר בכך שהנה, בתוך שילוב של מהלכים נוספים, המהלך הזה יכול להיות פורה למדינת ישראל ולעם ישראל, שהרי איש כאן לא מעלה על דעתו שאילולא ננקט המהלך הזה היינו זוכים היום לשחרור הנפלא הזה. אולי אפשר להגיד את האמת הזאת, גם כשזה קשה ותקוע לכמה אנשים בגרון?
       
       אדוני היושב-ראש, באמת חשוב שנציין כאן מה צריך לקרות בתהליך שנוצר היום, כי לפנינו הזדמנות נדירה. קודם כול, נוצרה הזדמנות יוצאת מן הכלל לעשות את ההתנתקות בהידברות בינינו לבין הפלסטינים – בינינו לבין הרשות הפלסטינית. יש הנהגה חדשה, היא תיבחר בימים הקרובים או בשבועות הקרובים. עשיית ההתנתקות בהידברות ובתיאום היא מהלך בעל חשיבות עצומה לנו, לפלסטינים, למצרים, לכל תושבי האזור. זה לא תנאי; ההתנתקות צריכה להיעשות בכל מקרה, ובהקדם האפשרי, כדי לתת לישראל ביטחון, כדי לתת לישראל לנשום אוויר לאחר 37 שנים שאנחנו נמצאים שם, כאשר הדבר הזה עוקר את חיינו. אם זה ייעשה בהידברות, והצד הפלסטיני יהיה אחראי לצד שלו, יש סיכוי גדול מאוד שנשימת האוויר הזאת תמלא את ריאותינו ונלך לעתיד הרבה יותר משמעותי לחברה הישראלית. 
       
       שנית, יש הזדמנות לעשות את זה כאשר המצרים עצמם מעורבים בתהליך ההתנתקות. בראש ובראשונה, הדבר המתבקש הוא שמצרים, וממשלת מצרים בראשה, תהיה אחראית לצד המצרי של ציר פילדלפי, והפלסטינים יהיו אחראים לצד העזתי של ציר פילדלפי. אז נוכל לצאת משם ולהשתחרר, והגבול הזה יהיה גבול ביניהם, שלא יהיה מעבר לטרוריסטים אלא גבול של שלום בין שתי ישויות מדיניות, מצרים מזה ופלסטינים מזה, והאחריות לאזור הזה תהיה גם ביטחונית. 
       
יורי שטרן (האיחוד הלאומי - ישראל ביתנו):
       
       ואם הוא לא יהיה גבול של שלום?
       
רן כהן (יחד):
       
       חבר הכנסת יורי שטרן, אנחנו לעולם נהיה כאן לשמור על עצמנו ולהגן על עצמנו. יש לנו צבא שלנו, מערכות ביטחון שלנו. לעולם אסור שהתפיסה הזאת שלנו, שיש ריבונות - - - 
       
היו"ר ראובן ריבלין:
       
       חבר הכנסת כהן, מה שחבר הכנסת שטרן ניסה לרמוז הוא שנצטרך לפתוח במלחמה נוספת, שזה דבר נורא.
       
רן כהן (יחד):
       
       הרי אני מכיר את חבר הכנסת יורי שטרן כמה שבועות בחיי הפוליטיים. 
       
היו"ר ראובן ריבלין:
       
       הצופים בבית לא בדיוק מבינים את ההערה שלו. הוא אמר: נניח שהם לא ישמרו זה על זה – יהיה מצב שבו סיכון ביטחוננו יהיה כזה שבמקום במסלול של שלום נהיה במסלול של התרסקות. 
       
רן כהן (יחד):
       
       יש לי יסוד, אדוני היושב-ראש, ואני אומר אותו גם בתשובה על ההערה המגבה שלך. 
       
היו"ר ראובן ריבלין:
       
       חלילה. 
       
רן כהן (יחד):
       
       לא מגבה מבחינה פוליטית, אלא מגבה בהבהרת הדברים – בעיקר בהבהרת תוכן השאלה של חבר הכנסת שטרן. חבר הכנסת שטרן, הרי אם אתה לא הולך למהלכים, בסיכומו של דבר אתה נשאר במצב הנוכחי. במצב הנוכחי בחורינו נהרגים שם והפצמ"רים עפים על יהודים בתוך ישראל ובגוש-קטיף. דבר שני, למה המצרים באים, כי אנחנו כחולי עיניים או חומי עיניים? הם באים משום שזה אינטרס עמוק מאוד שלהם – להילחם בטרור ולעקור אותו. הם לא צריכים את הטרור, לא מרצועת-עזה ולא מסודן. לכן יהיה להם אינטרס לשמור על הציר הזה. 
       
היו"ר ראובן ריבלין:
       
       עד כאן תשובתך ליורי שטרן. מעכשיו יש לך 35 שניות לסיים את דבריך. 
       
רן כהן (יחד):
       
       לא אלמן ישראל. אנחנו תמיד נדע להגן על עצמנו. האמן לי, אני הגנתי על ישראל לפני שהיינו בתוך רצועת-עזה וגם כשהיינו בתוך רצועת-עזה. אני אומר לך את האמת, גם בתנאי מלחמה היה יותר קל מחוץ לרצועת-עזה. 
       
היו"ר ראובן ריבלין:
       
       אתה וכל חבריך לסיעה. 
       
רן כהן (יחד):
       
       אני אומר עוד דבר אחד, אדוני היושב-ראש. נדמה לי שכבר הגענו להכרה בכך שהטרור וארגוני הטרור הם לא רק במקומותינו, הם לא רק בתוך ישראל ובשטחים. הטרור הוא גלובלי, ולאסוננו באזור שבו אנחנו חיים הוא גם אזורי. אחד המהלכים בעלי החשיבות הגדולה ביותר הוא שיתוף פעולה ישראלי—מצרי--ירדני במלחמה בטרור. אלה הם הכוחות במזרח התיכון שיש להם הרצון, הדחף והנכונות לעשות את זה כדי לשרוד, וגם הכוח לעשות את זה. שיתוף פעולה כזה בינינו לבינם יהיה רק גיבוי למהלך, חיזוקו והרחבתו לקראת הפיכת ההתנתקות בהידברות גם לתהליך מדיני עתידי, כדי שנוכל בעתיד לממש שלום מלא בינינו לבין כל שכנינו. תודה רבה. 
       
היו"ר ראובן ריבלין:
       
       תודה לחבר הכנסת רן כהן. חבר הכנסת ג'מאל זחאלקה מתחלף עם חברת הכנסת גמליאל, ואחר כך - חבר הכנסת יורי שטרן. בבקשה, אדוני. 
       
ג'מאל זחאלקה (בל"ד):
       
       מכובדי היושב-ראש, רבותי חברי הכנסת, לא כל פרטי המהלך האחרון ברורים וגלויים. הפרט הלא-גלוי הוא מה שפורסם בעיתונות על שחרור אסירים פלסטינים, וכאן הנעלם הגדול – אם היתה רשימה שמית, או שמא זה הושאר לרצונו הטוב של אריאל שרון. שרון ינקוט יוזמה מרצונו, והוא יחליט מה אפשר לעשות בנושא הזה, מה הוא יוכל לעשות או מה ירצה לעשות, ולכן זה נשאר נושא עלום. 
       
       ניסיון העבר מלמד אותנו שכשהיו הבטחות כאלה מצד שרון – ואני מתייחס למקרה האחרון של ה"הודנה" עם אבו-מאזן, שדובר בו על שחרור 400 אסירים פלסטינים – אלה ששוחררו הם בדיוק כל האנשים שהרשות הפלסטינית ביקשה לא לשחרר: אסירים פליליים ואסירים שנשארו להם שבועיים, שלושה שבועות או מקסימום חודש לסיים את תקופת מאסרם. בין השמות שהופיעו בעיתונות אני קורא את שמו של ג'מאל טוויל. אני אשאל את עורך-דינו היום, נראה לי שנשארו לו שלושה שבועות עד צאתו מהכלא. זה הצעד בונה האמון מהצד הישראלי. 
     
       אבל מה שחשוב יותר מכל העניינים האלה, הדברת שתקפה את שר החוץ סילבן שלום. אני רוצה להזהיר כאן מהקונספציה ששר החוץ מנסה לבנות, כנראה בתמיכת הממשלה ובגיבוי של ראש הממשלה ואנשים אחרים. הקונספציה מדברת על נורמליזציה בלי שלום, שזאת צריכה להיות המדיניות הישראלית. זו כמובן קונספציה מטעה, מוטעית, מוליכת שולל, כושלת, אבל יותר מכול, היא מסוכנת. מה כל כך מסוכן בה? היא מסוכנת, אדוני היושב-ראש, כי היא באה כתחליף ליוזמה מדינית ולפעילות פוליטית למען השגת שלום. אם אפשר להשיג נורמליזציה בלי שלום ובלי מה שקרוי מחיר השלום - מה טוב, בשביל מה צריך שלום? 
       
       אני רוצה להזהיר שוב, אדוני היושב-ראש, ולומר שאפילו אם יצליחו הקונספציה או המהלכים שייגזרו מהקונספציה הזאת, היא תיכשל. מדוע היא תיכשל? היא תיכשל כי היא באה לבנות יחסים עם העולם הערבי בלי שינוי המדיניות הישראלית. אנחנו יודעים ורואים שהמדיניות הישראלית הנוכחית של המשך מתקפה על העם הפלסטיני, של תוכניות להגברת ההתנחלויות ברוב שטחי הגדה המערבית, של תוכניות לסיפוח שטחים מהגדה המערבית, היא מרשם להמשך מעשי האלימות ומעשי הדיכוי הישראלי. כל קשר שיצליח לבנות הקוסם החדש, שר החוץ סילבן שלום, עם איזה מדינה ערבית, אני מבטיח לך, אדוני היושב-ראש, שהוא ייפול. זה יכול להחזיק מעמד חודשיים, שלושה-ארבעה-חמישה חודשים, וכבר היו דברים מעולם. 
       
       מי שרוצה נורמליזציה עם העולם הערבי, יש הצעה נדיבה מאוד של העולם הערבי, שבשביל זה היו צריכים לרקוד ברחובות כמו שרקדו ב-1947. היתה החלטה של הליגה הערבית של כל מדינות ערב, כל ראשי מדינות ערב הציעו שלום היסטורי, פשרה היסטורית בין כל העולם הערבי - לרבות העם הפלסטיני - לבין מדינת ישראל, של נורמליזציה מלאה, שלום מלא, יחסים כלכליים, יחסים פוליטיים, בכפוף לסיום הכיבוש ופתרון צודק ומוסכם לבעיית הפליטים. אפילו לא ציוץ או נכונות. הצעה כזאת במשרד ראש הממשלה - זרקו אותה לפח. אומרים, אנחנו מסכימים רק לסעיף הראשון בהצעה, רק לעניין הנורמליזציה. לעניין השלום, מי צריך בכלל שלום. מי בכלל צריך שלום אם אפשר להשיג נורמליזציה בלי שלום? 
       
       זה מתכון להמשך הסכסוך. זה מתכון לעוד שנים של סבל, של אומללות לעשרות ומאות אלפי שנים. מי שרוצה לעשות פוליטיקה ראויה, צריך לדאוג לכך שהפוליטיקה שהוא עושה לא תשאיר מאחוריה שובל של סבל, של אומללות, של קורבנות שווא. יש אפשרות להגיע לשלום ונורמליזציה, האפשרות הזאת היא בהידברות, בשלום, בסיום הכיבוש ובשלום צודק. מי שרוצה לעשות מסלול עוקף שלום צודק, סופו שיגיע למלחמת תמיד. תודה רבה. 
       
היו"ר ראובן ריבלין:
       
       תודה רבה. חבר הכנסת יורי שטרן - בבקשה, אדוני. אחריו - חבר הכנסת טלב אלסאנע. ואחריו - חבר הכנסת חמי דורון. 
       
יורי שטרן (האיחוד הלאומי - ישראל ביתנו):
       
       כבוד היושב-ראש, חברי הכנסת, אני קודם כול שמח ומאושר לשלוח מפה, מעל במת הכנסת, את האיחולים והברכות לעזאם עזאם, למשפחתו שנלחמה בעדו. ראינו את אחיו ובני-משפחתו אצלנו בכנסת, לא פעם ולא פעמיים, פעמים רבות הם באו וניסו לשכנע אותנו, כולנו היינו חלק מהמאבק לשחרור אדם חף מפשע, שהמשטר ה"יעני" דמוקרטי של הנשיא מובארק, שם אדם חף מפשע בכלא; אדם חף מכל דבר, היה אמור להירקב בכלא. בסופו של דבר, הצדק נעשה והוא שוחרר. חבל שבשביל זה היינו צריכים לשחרר כמה מחבלים מצרים, אבל נראה שזה המחיר, וטוב שמדינת ישראל מוכנה לשלם מחירים כאלה למען שחרור אחד מאזרחיה. 
       
       אני שמח גם בשביל העדה הדרוזית, שקיבלה חיזוק מחדש לנאמנותה למדינת ישראל. אנחנו אחים. אני שמח שגם במקרה הזה הראינו, קודם כול לעצמנו, שלא היו כאן איפה ואיפה, והמלחמה לשחרורו של עזאם עזאם היתה מלחמה שהיינו מנהלים אותה באותה מידה אם זה יהודי או דרוזי או ערבי ישראלי שנעצר במדינה זרה ללא עוול בכפו. 
       
צבי הנדל (האיחוד הלאומי - ישראל ביתנו):
       
       מי ששמע אתמול את עזאם עזאם שמע איזה ציוני אמיתי הוא, הרבה יותר מרבים כאן.  
       
יורי שטרן (האיחוד הלאומי - ישראל ביתנו):
       
       עזאם עזאם, קודם כול התנהגותו בכלא ראויה לציון. אני שוב מברך אותו, את משפחתו ואת כולנו.
       
        מזה להסיק מסקנות מרחיקות לכת על השינויים באזור, זה לא רק מוקדם, זה פשוט טיפשי. כאשר מדברים על כך שמשטרו של מובארק החליט לשחרר אדם חף מפשע לאחר שהחזיק אותו, הוא, מובארק, המשטר שלו, בכלא במשך שמונה שנים וכעת משחררים, על זה מגיעה תמורה? בגלל זה אנחנו צריכים לשנות את המדיניות שלנו ולראות במצרים, שבמשך שנים מנהלת אתנו מה שנקרא "שלום קר", ללא תיירות, ללא יחסי מסחר, אפילו ללא שגריר בתל-אביב, שלא לדבר על שגריר בירושלים, פתאום צריך לראות בה שותפה לעשיית שלום במזרח התיכון? איך?  
       
       המדינה הזאת מתחמשת ומתייצבת מולנו עם הצבא הכי חזק באזור. בשביל מה? מי מאיים על מצרים? לוב - מזמן לא. סודן - מדינה אומללה שבה מוסלמים רוצחים את הנוצרים. מי מאיים על מצרים? מי האויב שלה בכל התרגילים הצבאיים שהם עושים בסיני או במקומות אחרים? איך הם מסמנים את האויב? 
       
       מצרים מתחמשת נגדנו. לתת לה דריסת רגל אצלנו באזור, לתת לחיילים או לשוטרים שלה לחזור אלינו, ולעשות רוויזיה של הסכמי קמפ-דייוויד, זה פשוט להפוך את הקערה על פיה. זה לפגוע בעצמנו ללא הצדקה, ללא שום היגיון. 
       
       מצרים עדיין צריכה להוכיח שהיא בעד שלום במזרח התיכון. וזה שהיא בעד דפורטציה של היהודים מעזה, מה שנקרא "תוכנית ההתנתקות", אין זה פלא, ודאי שהיא בעד. היא רוצה שמדינת ישראל תצטמצם ותהיה כמה שיותר קטנה, כמה שיותר פגיעה. כנגד מה? 
       
       מה מציע לנו חבר הכנסת זחאלקה כשאמר שהיתה הצעה נדיבה? מה ההצעה הנדיבה של העולם הערבי על מנת להכיר בנו? אנחנו צריכים לעזוב את המקומות הקדושים שלנו, שעם ישראל נולד בהם. אנחנו צריכים לעזוב את היישובים שלנו, צריכים לחזור למה שאבא אבן פעם קרא "גבולות אושוויץ", כי אלה גבולות שאינם גבולות בני-הגנה. תמורת מה? תמורת הכרת העולם הערבי – שאצלו מלה אינה מלה והסכם אינו הסכם, בוודאי לא עם כאלה שאינם מוסלמים. זאת הצעה נדיבה? מה נדיב בה? 
       
       אנחנו קיימים כאן בארץ שלנו, שהיא שלנו לפי התנ"ך, ספר הספרים, שלנו מעולם ולעולם. בשביל ההכרה בנו אנחנו צריכים לסגת מחברון, לסגת מאלון-מורה, לסגת מבית-אל; להביא את הגבול ואת המחבלים אל פאתי אשקלון, פאתי כפר-סבא ופאתי חדרה ועפולה? איזה אדם שיש לו שכל פשוט וישר יסכים עם נדיבות כזאת? ועוד משום ששחררו אדם שמלכתחילה לא היה צריך לשבת בשום כלא מצרי?

	אני שמח שהצדק נעשה, גם בצורה העקומה הזאת של חילופי מרגלים כביכול. אני שמח שעזאם עזאם, אזרח לדוגמה, אתנו, ואני מצטער על כך שחוסר תבונה מאפיין גם את מנהיגי המדינה שלנו, גם את הפרשנים הפוליטיים שלנו וגם לא מעט מאנשי הציבור שפשוט מפסיקים לראות את החיים סביבנו כפי שהם. הם עדיין חיים חיים אחרים, של מדינה קטנה שסביבה אויבים שרוצים את השמדתה, שאינם מכירים בזכותה להתקיים, ובקושי מסכימים עם קיומנו, כי אנחנו חזקים. אוי ואבוי לנו אם נהיה חלשים, ואוי ואבוי אם נעשה צעדים שמחלישים אותנו.

היו"ר ראובן ריבלין:
       
       תודה לחבר הכנסת יורי שטרן. חבר הכנסת טלב אלסאנע, ואחריו - חבר הכנסת חמי דורון. אחריו - חבר הכנסת דוד אזולאי. כולם נוכחים כאן, ברוך השם. הכול בסדר. בבקשה.

טלב אלסאנע (רע"ם):
       
       אדוני היושב-ראש, חברי הכנסת, אין ספק שעל המהלך שהיה אתמול מגיעה תודה. המהלך לא היה יוצא לפועל אלמלא הרצון הטוב העקבי שמגלה נשיא מצרים חוסני מובארק. לדעתי הדבר מוכיח את הגישה האחראית של מצרים, שעושה בכל מאודה לקדם את השלום באזור. 
       
       אבל אני שומע אותה תפיסה, אותה מנגינה. שוב באים בטענות למצרים: למה יש שלום קר עם מצרים? מה מדינת ישראל עושה כדי ליצור אווירה טובה יותר עם מצרים? מה תורמת ישראל לקידום השלום באזור? באים למצרים בטענות על כך שהיא לא תומכת במדינת ישראל. באיזו מידה? האם הנשיא חוסני מובארק חייב לתמוך או צריך לתמוך בכיבוש הישראלי כדי לרצות את הימין הישראלי? האם הוא צריך לתמוך בהתנחלויות? הרי כולם יודעים ששורש הרע באזור – אין שנאה גנטית בין ערבים לבין יהודים ואין שנאה גנטית בין פלסטינים לבין ישראלים - - - 

גדעון סער (הליכוד):
       
       הכול התחיל ב-1967?

טלב אלסאנע (רע"ם):

       עובדה היא, גדעון סער, שערבים ויהודים, מוסלמים ויהודים, חיו תמיד יחד לתפארת היהודים. היהודים נרדפו רק באירופה; בגרמניה, בספרד, בכל מקום באירופה. במדינות ערב – לא. אנחנו רואים שסוריה מושיטה יד לשלום אף שהאדמות הסוריות נתונות תחת כיבוש ישראלי. למרות זאת היא מושיטה יד לשלום. מדינת ישראל, שהיא הכובש, מציבה תנאים.

גדעון סער (הליכוד):
       
       - - - 

היו"ר ראובן ריבלין:
       
       עצרתי את השעון כי ענית לו. עכשיו אמשיך להפעיל את השעון. חבר הכנסת וסגן היושב-ראש ברכה יפעיל את השעון. 
       
טלב אלסאנע (רע"ם):
       
       כולם יודעים שהסכסוך המצרי-הישראלי החל בשל הבעיה הפלסטינית, שהיא לב-לבה של הבעיה הישראלית-הפלסטינית. כל עוד אין פתרון לסכסוך הפלסטיני-הישראלי אי-אפשר לדבר על שלום כולל. נעשה שלום עם מצרים, וזה לא הביא שלום לאזור; נעשה שלום עם ירדן, וזה לא הביא שלום לאזור; ייעשה שלום עם סוריה, וזה לא יביא שלום כולל. ללא פתרון הבעיה הפלסטינית לא יהיה שלום כולל וצודק באזור הזה. אי-אפשר לדבר על שום שלום ללא סיום הכיבוש. מי שמנסה לתרץ או להכשיר את המלה שלום עם המשך הכיבוש, משלה ומטעה. אי-אפשר שיהיה שלום באזור הזה עם המשך הכיבוש הישראלי. מי שנושא באחריות להעדר שלום הוא מי שמנציח את הכיבוש הישראלי. אין שלום עם המשך ההתנחלויות באזור.
       
       המבחן שהיה אתמול – הסוגיה של שחרור עזאם עזאם חשובה לנו; באיזו מידה? היא חשובה כי היא כוללת את המסר של החשיבות שבשחרור אסירים. אם מדינת ישראל רעשה וגעשה בגלל שחרורו של אסיר אחד, תארו לעצמכם מה קורה בחברה הפלסטינית. יש אלפי אסירים פלסטינים, שנמצאים מאחורי סורג ובריח, ובהם חברים נבחרים במועצה המחוקקת. איך אתם מדברים על פתיחת דף חדש, על הרצון לחזק את אבו-מאזן, לסייע בידו, ומצד שני לא רק שלא משחררים, אלא ממשיכים במעצרים, ממשיכים במבצעים של התנקשות, של חיסולים, ולא פעם נפגעים גם ילדים. תחת התירוץ הזה, של ביטחון, מבצעים פשעים. מצד שני אומרים: אנחנו רוצים לקדם את השלום באזור. יודעים להפנות אצבע מאשימה רק אל הצד הפלסטיני. 
       
       שמעתי את יורי שטרן מעל הדוכן הזה, אדוני היושב-ראש. ומה הוא אומר? הוא אומר: אצל הערבים מלה היא לא מלה והסכם הוא לא הסכם. אם הייתי אומר שאצל היהודים מלה היא לא מלה והסכם הוא לא הסכם, היו אומרים שאני גזען. אבל, לדעתי, להכתים את מדינות ערב זה שיא הגזענות. 
       
       בפועל, מה אנחנו רואים? מצרים חתמה על הסכם שלום עם ישראל, ומאז יש שקט ושורר שלום בגבול ישראל--מצרים. מאז הסכם הפסקת האש בין ישראל ובין סוריה כמעט שאין אף ירייה בגבול הסורי--הישראלי. 

היו"ר מוחמד ברכה:
       
       בלי כמעט.

טלב אלסאנע (רע"ם):
       
       נכון, בלי כמעט. למרות הכיבוש יש הפסקת אש, לא שלום, ובצד השני אין אף ירייה אחת מהגבול. אז מי שמכבד את ההסכמים, מי שמכבד את המלה שלו, הוא דווקא הצד הערבי, ומי שמפר את ההסכמים ומי שמפר את המלה שלו הוא דווקא הצד הישראלי. הסכם אוסלו שקרס, מי שחיסל אותו הוא ממשלות ישראל שלא כיבדו את ההתחייבויות שלהן על-פי ההסכם; לא עמדו בלוח הזמנים, לא עמדו בצעדים, לא עמדו בהתחייבויות. פעם רוצים לדלג בשלבים – מהשלב הזמני לשלב הקבע – ופעם עוצרים; פעם הזמן קדוש, ופעם הזמן לא קדוש. הזמן קדוש רק אם מדובר בהתחייבויות פלסטיניות. הזמן הוא לא קדוש כשמדברים על התחייבויות ישראליות. מי שמפר הסכמים, מי שמפר את המלה שלו ולא מכבד אותה, לצערי הרב, הוא דווקא הצד הישראלי. 
       
       הגיע הזמן להפנים שאפשר אחרת. מצרים, שהיא מדינה מובילה בעולם הערבי, יזמה את הצעד הראשון לשבירת מעגל הקסמים ושפיכות הדמים ביוזמת סאדאת והסכם השלום הראשון. מצרים היא ציר מרכזי בבניית השלום באזור. אי-אפשר להתעלם ממנה, אי-אפשר לדלג עליה ואי-אפשר היום ליצור שלום חד-צדדי. צריך ליצור את השלום באופן דו-צדדי, כי מלחמה אפשר להכריז באופן חד-צדדי, אבל שלום חייב להיות בין שני הצדדים. זה הזמן להוביל הסכם שלום כולל באזור, שיכלול גם את הפלסטינים וגם את הסורים, כדי שאומנם ישכון שלום וכל האסירים וכל העצורים יחזרו לבתיהם ולמשפחותיהם, כפי שהיה אתמול עם עזאם עזאם. תודה רבה. 

היו"ר מוחמד ברכה:

	תודה לחבר הכנסת טלב אלסאנע. חבר הכנסת חמי דורון. אחריו – חבר הכנסת דוד אזולאי. 

רן כהן (יחד):
       
       אדוני היושב-ראש, התשובה ביום רביעי?

היו"ר מוחמד ברכה:
       
       כן. תשובה והצבעה. 

חמי דורון (שינוי):
       
       אדוני היושב-ראש, חברי חברי הכנסת, בתחילת נובמבר 1996 נעצר עזאם עזאם בידי אנשי ביטחון מצרים בדרכו אל בית-המלון ששהה בו בקהיר. הוא הועמד לדין במצרים, הורשע בניסיון לגייס אזרח מצרים לרגל לטובת ישראל ונידון ל-15 שנות מאסר. גם היום, אחרי שמונה שנים, ברור לחלוטין כי הוא נעצר באשמת שווא.
       
        אדוני היושב-ראש, אני מברך על שחרורו של עזאם עזאם מהכלא המצרי, ואני מאחל לו ולמשפחתו חיים טובים ופוריים במדינת ישראל. נדמה לי שזו ההוכחה הטובה ביותר לכך שאזרח ישראל, ולא משנה מאיזו עדה הוא – מוסלמי, יהודי, דרוזי – לא נשאר לבד גם כשהוא בנכר, ומדינת ישראל עומדת מאחוריו ולצדו.
       
       ישבתי פה כמעט כל הדיון, אדוני היושב-ראש, ושמעתי דברים כאלה ודברים אחרים. מפתיע אותי בכל פעם מחדש, שחברי הכנסת הערבים, לפחות אלה שדיברו לפני – לא משנה מה יהיה, מדינת ישראל אשמה בכל החוליים ובכל מה שקורה במזרח התיכון. ציפיתי שחברי הכנסת הערבים, כך האמנתי פעם, יוכלו להיות גשר בין יהודים ומדינת ישראל לבין ארצות ערב. לצערי, במקום זה אני רואה מצב הפוך, וחבל. 
       
       חבר הכנסת טלב אלסאנע הרצה בפנינו איך הבעיה הפלסטינית נוצרה על-ידי מדינת ישראל, איך הבעיה הזאת היא אבן הנגף בפני כל הסדר במזרח התיכון. מתי נוצרה הבעיה הפלסטינית? למה נוצרה הבעיה הפלסטינית? מה, היא נוצרה מזה שמדינת ישראל כבשה טריטוריות ב-1948? מדינת ישראל פתחה במלחמה ב-1948? בואו נשים את העובדות במקום, בואו נדבר אמת. 
       
       לא מזמן ציינו את כ"ט בנובמבר. נדמה לי, אדוני היושב-ראש, שאתה הזכרת את זה בנאומך. בכ"ט בנובמבר היתה החלטה של האו"ם ליצור שתי מדינות, מדינה פלסטינית-ערבית ומדינה יהודית. אנשי הסוכנות היהודית ומי שעמד אז בראש המדינה היהודית שבדרך קיבלו את ההצעה הזאת, אבל מי לא קיבל אותה? הערבים. לא ארצות ערב ולא ערביי ארץ-ישראל. הם פתחו מייד במלחמה. ב-15 במאי 1948, כאשר אחרון החיילים הבריטים עזב את שטח ארץ-ישראל, באותו יום פלשו שבע מדינות ערב לשטח הזה. אז מי יצר את הבעיה הפלסטינית, ישראל או הערבים עצמם?
       
       היום נראה לי כאילו יש איתות של מצרים, המדינה הערבית החשובה ביותר והגדולה ביותר, ונראה לי שמצרים מפנימה את הצורך לשתף פעולה עם ישראל לאורך כל הדרך. אני מקווה שהיא מבינה את הצורך לשתף פעולה עם ישראל גם בנושא של הטרור הפונדמנטליסטי האסלאמי, מכיוון שהטרור הזה מהווה איום לא רק על ישראל. הוא מהווה איום על שלטונו של מובארק ומהווה איום על השלטונות במדינות ערב. לכן יש צורך ברור ואינטרס משותף לכולנו להילחם בנושא הזה, בטרור הזה. 
       
       מצרים משפיעה על העולם הערבי כולו, והנשיא מובארק, בהיותו נשיא חזק, נשיא שמוביל מדינה ערבית חזקה, יכול לתרום הרבה לנושא ההתנתקות ולכינון של יחסים נורמליים בין ישראל לשכנותיה. הרבה מאוד תלוי ברצונו, והוא הוכיח את זה, למרות הטענות שהיו כל הזמן, שאי-אפשר לשחרר את עזאם עזאם, מכיוון שהיה הליך משפטי. אבל כאשר הנשיא מובארק החליט שמבחינתו בשל הזמן למחווה - שאומנם שילמנו בשבילה - הדברים עבדו. לכן אני אומר בצורה חד-משמעית שבמצרים מלתו של הנשיא מובארק קובעת גם מעבר לחוק היבש.
       
       לכן, אדוני היושב-ראש, חברי חברי הכנסת, אני קורא לנשיא מובארק לפעול בדרך שהוא התחיל בה ולהחזיר בראש ובראשונה את השגריר המצרי למדינת ישראל, מכיוון שרק כאשר ישב פה שגריר מצרי, כמו שיושב שגריר ישראלי במצרים, ניתן לדבר. זה הדבר החשוב ביותר היום, מכיוון שאם אנחנו נפעל בדרך של הידברות, יכול להיות שמדינת ישראל ושכנותיה יוכלו להתנהל ולהגיע לאיזה הסדר סביר שיעזור לכולנו. תודה רבה. 
       
היו"ר מוחמד ברכה:
       
       תודה רבה לחבר הכנסת חמי דורון. הדובר הבא - חבר הכנסת דוד אזולאי, ואחריו - אחרון הדוברים, חבר הכנסת עמיר פרץ. על מנת שלא יהיו אי-הבנות, לא יהיו הצעות אחרות, כי התשובה לא תינתן היום. לכן, לאחר שכל הדוברים יסיימו לדבר נעבור להצעות החוק בקריאה שנייה ובקריאה שלישית.
       
אורי יהודה אריאל (האיחוד הלאומי - ישראל ביתנו):
       
       מדוע לא תהיינה הצעות אחרות?
       
היו"ר מוחמד ברכה:
       
       הצעות אחרות הן אחרי תשובת השר. היות שהיום לא תינתן תשובת השר, גם לא יהיו הצעות אחרות. 
       
דוד אזולאי (ש"ס):
       
       אדוני היושב-ראש, אנחנו שמחים בשמחתה של משפחת עזאם עזאם. אני רוצה לברך את העדה הדרוזית בכלל ואת משפחת עזאם בפרט. צריך לברך את העדה הנפלאה הזאת שקשרה את גורלה עם מדינת ישראל. יום כ"ב בכסליו, 5 בדצמבר 2004, יצוין כיום שמחה על שחרור של עזאם עזאם. 
       
       אני חושב שזו הזדמנות לברך את כל אלה העושים במלאכה החשובה של פדיון השבויים. זה מוכיח עד כמה מדינת ישראל רגישה לגורל אזרחיה ואינה מרפה גם אם האזרח הזה לא יהודי; אם הוא אזרח מדינת ישראל היא אינה מפקירה אותו. כולנו היינו עדים לכך שבמשך שמונה שנים, מאז נעצר בבית-האסורים עזאם עזאם, בבית הזה, יחד עם חברי הכנסת הדרוזים - חבר הכנסת איוב קרא וחבר הכנסת מגלי והבה - לא נחו ולא שקטו לרגע עד לרגע הגדול הזה. 
       
       אבל, אדוני היושב-ראש, צריך לזכור דבר חשוב: עזאם עזאם ישב בבית-הסוהר שמונה שנים כשכל משפחתו סובלת והוא סובל יום-יום, שעה-שעה, על לא עוול בכפו. נקי כפיים, לא עשה רע, לא מצאו שום דבר, והכול רק בגלל דבר אחד: בשל היותו אזרח מדינת ישראל. 
       
       אני רוצה לנצל את ההזדמנות הזאת ולחזק את ידי המשפחה הנפלאה שעברה ימים קשים ובכל התקופה הזאת עשו ככל יכולתם ולא התייאשו אף לרגע והגיעו עד הלום.
       
       כשהייתי בביקור אצל משפחת עזאם בכפר מע'אר, הכרתי את המשפחה הנפלאה. באתי אז לפני הרב ודיווחתי לו על הביקור. מייד לאחר מכן הרב עובדיה יוסף הוציא את מכתבו המפורסם לנשיא מצרים, מר מובארק, שיתחשב ויפעל לשחרורו של עזאם.
       
       אדוני היושב-ראש, נכון שהמצרים עשו מחווה לשחרורו של עזאם, אבל עשינו מחווה לא פחותה בכך ששחררנו שישה, שקוראים להם סטודנטים. ידוע מה היתה מטרתם של אותם סטודנטים. כל מטרתם היתה אחת - לפגוע באזרחי מדינת ישראל. כשמדברים על מחוות, צריך שיהיו מעשים ולא דיבורים. מחוות בדיבורים לבד - לא נגיע לתוצאות הרצויות. 
       
       מצרים אכן יכולה להיות גשר בינינו לבין הפלסטינים. כדי שאזרחי ישראל יוכלו לתת אמון, אנחנו צריכים להפנות מכאן קריאה לנשיא מצרים, כפי שרבים מקודמי עשו, ולומר לו שימנה שגריר במדינת ישראל, למען ידעו שני העמים שיש שיתוף פעולה והידברות בינינו לבין מצרים. 
       
       הדבר החשוב ביותר, אדוני היושב-ראש, זה לא רק שגריר ולא רק מחוות, אלא יצירת אווירה בין תושבי מצרים לתושבי מדינת ישראל. אם נסתפק במחוות כאלה של שחרור אסיר שלא עשה דבר ונעצר שמונה שנים על לא עוול בכפו, אם לזאת ייקרא מחווה, עם כל הכבוד וההערכה לא הייתי אומר שזו מחווה. מחווה מבחינתי היא שהנשיא מובארק ידבר אל עמו ויטיף ליותר אהבה ואחווה בינינו לבין העם המצרי. יש להפסיק את ההסתה בתקשורת, יש להחזיר את השגריר למדינת ישראל. זאת תהיה המחווה מבחינתי, ואלה יהיו המעשים ולא הדיבורים. 
       
       ולסיום, אדוני היושב-ראש, משפט אחרון, אני רוצה לפנות מכאן לממשלת ישראל ולזכור שעזאם עזאם היה עצור שמונה שנים. במשך שמונה השנים הללו ודאי עבר משברים, גם נפשיים וגם כלכליים; הוא ומשפחתו. לכן, אני מצפה מממשלת ישראל שתעזור לא רק בשיקומו של עזאם, אלא בשיקום המשפחה, למען יוכל לצאת ולפעול כמו כל אזרחי המדינה, שחס וחלילה לא יישאר לו פצע בנפש כתוצאה - כפי שאמרו חז"ל, אתם יודעים, המתחיל במצווה אומרים לו גמור. המצווה היתה לפדות אותו, ולגמור את המצווה זה לסייע בשיקומו ובשיקום משפחתו. 
       
היו"ר מוחמד ברכה:
       
       תודה, חבר הכנסת אזולאי. חבר הכנסת עמיר פרץ - אני לא רואה אותו. חברת הכנסת גילה גמליאל, בבקשה - אחרונת הדוברים בנושא הזה. 
       
גילה גמליאל (הליכוד):
       
       אדוני היושב-ראש, סגן השר, חברי וחברות הכנסת, אני רוצה לומר, שהתרגשות כל כך גדולה היתה אתמול נחלת כולנו, בעצם הגעתו של עזאם עזאם למדינת ישראל לאחר שמונה שנות ייסורים בשבי, בכלא המצרי. כמי שביקרה אצלו בכלא, עם המשלחת - הלכנו אז אני וחבר הכנסת אופיר פינס, ורותי שנמצאת אתנו כאן היום, על מנת לחזק את נפשו, לחזק אותו, ויצאנו מחוזקים. פשוט, זה היה מחזה כל כך מדהים, לראות אדם, למרות כל הסבל שלו, עומד נחוש, אמיץ, ואומר בצורה חד-משמעית: חלומי להגיע הביתה, לאדמה, למדינת ישראל. אני חושבת שעצם האמירה שלו אז, אני חושבת שעצם הדברים שמדינת ישראל וראש הממשלה אריאל שרון, שהצליח להגיע להישג הנפלא הזה, ביחד עם שר החוץ סילבן שלום, ולהוביל, שלאחר שמונה שנים של ייסורים ישוחרר השבוי, שלצערנו נשבה על לא עוול בכפו.  
       
       אני רוצה גם לברך את כל תנועת הליכוד, ואת יושב-ראש הקואליציה גדעון סער, שגם אירח את המשפחה לאורך כל התקופה הזאת, גם בסיעת הליכוד, ולא הרפינו לרגע, וראש הממשלה הוביל את הקו הזה כחלק ברור, ולאורך כל הדרך היה ברור שאנחנו לא ניכנע עד שבסופו של תהליך עזאם ישוחרר הביתה. אתמול, לראות את כל המשפחה, לראות את עזאם עזאם, מתעטפים בדגל ישראל, אני רוצה לומר שלא ניתן לחשוב על התרגשות גדולה יותר, ממש נס חנוכה לקראת החג הבא עלינו לטובה. 
       
       אני חושבת שבעניין הזה, עם כל התחממות היחסים בין ישראל לבין מצרים בתקופה האחרונה, יש מקום שמצרים תחזיר את השגריר לישראל, ובהזדמנות הזאת, שגם ירדן תחזיר את השגריר שלה אלינו. ואז אולי באמת יהיה ניתן לפתוח עידן יותר טוב, עם כל ההרגשה והאווירה הטובה שמתפתחת בתקופה האחרונה. 
       
       אני רוצה לומר שוב, שבהיבט הזה, חזרתו של עזאם עזאם, אין ספק שהיא פותחת פתח לעתיד של אווירה חדשה וטובה יותר במזרח התיכון, אולי אווירה שבמקום שלום קר יהיה ניתן ליצור מצב שונה בין ישראל לבין מצרים, בין ישראל לבין ירדן. וכמי שיוצאת במשלחת מטעם הכנסת לירדן בשבוע הבא, כמה חברות הכנסת, אני רוצה לומר שאני מאוד מאוד מקווה שבמסרים שהנשים במיוחד מעבירות בעניין הסובלנות ההדדית בין המדינות, יהיה ניתן לבוא ולשלב זרועות, ונחזור גם משם עם בשורה בעניין חזרתו של שגריר ירדן לישראל. תודה רבה. 
       
היו"ר מוחמד ברכה:
       
       תודה, חברת הכנסת גילה גמליאל. בזה אנחנו מסיימים לעת עתה את הטיפול בנושא הזה. התשובה והצעות אחרות, אם יהיו, והצבעה יהיו ביום רביעי, ועל כן אנחנו עוברים לנושא הבא. 

       
מסמכים שהונחו על שולחן הכנסת

היו"ר מוחמד ברכה:
       
       הודעה לסגנית מזכיר הכנסת. בבקשה, גברתי.
       
סגנית מזכיר הכנסת רות קפלן:
       
       תודה רבה. 
       
       ברשות יושב-ראש הישיבה, הנני מתכבדת להודיע, כי הונחה על שולחן הכנסת, לקריאה שנייה ולקריאה שלישית, הצעת חוק זכויות התלמיד (תיקון), התשס"ה-2004, שהחזירה ועדת החינוך, התרבות והספורט. תודה רבה. 
       
היו"ר מוחמד ברכה:
       
       תודה. 

       
הצעת חוק השקעות משותפות בנאמנות (תיקון מס' 9), התשס"ה-2004
       [מס' מ/121; "דברי הכנסת", חוב' ב', עמ' ;  נספחות.]
(קריאה שנייה וקריאה שלישית)

היו"ר מוחמד ברכה:
       
       רבותי, אנחנו עוברים לנושא הבא, הצעת חוק השקעות משותפות בנאמנות (תיקון מס' 9), התשס"ה-2004, קריאה שנייה ושלישית. יציג את הצעת החוק יושב-ראש ועדת הכספים, חבר הכנסת אברהם הירשזון.
       
אברהם הירשזון (יו"ר ועדת הכספים):
       
       תודה רבה. 
       
       אדוני היושב-ראש, רבותי חברי הכנסת, אני מתכבד להביא לקריאה שנייה ולקריאה שלישית את הצעת חוק השקעות משותפות בנאמנות (תיקון מס' 9), התשס"ה-2004. מטרת הצעת החוק לבטל את החובה המוטלת על מנהל קרן נאמנות או נאמן לקרן להגיש מסמכים מסוימים, כגון הסכם הקרן, תשקיף הקרן שהרשות התירה את פרסומו ודוחות אחרים לרשם החברות. מסמכים אלה מוגשים לרשות לניירות ערך, והפיכתם לפומביים תיעשה באמצעות מערכת אלקטרונית לגילוי נאות, "מגנא". המסמכים יוגשו במקביל גם לבורסה שתפיצם באינטרנט. שינויים בהסכם הקרן יוגשו לרשות בטרם כניסתם לתוקף. 
       
       כמו כן, מוצע לחייב מפיץ לדרוש ממנהל קרן עותקים של התשקיף כדי להמציאם למי ששוקל רכישת יחידות הקרן. 
       
       בנוסף, מוצע להסמיך את יושב-ראש הרשות לעניין דוחות שיש להגישם לרשות אך אין חובה להמציאם לבעלי היחידות של הקרן - להורות למנהל הקרן לשלוח את הדוחות לבעלי היחידות. 
       
       מוצע לקבוע כי כל מסמך יוגש לרשות בהתאם להוראות פרק ז'1 לחוק ניירות ערך. הרשות תדווח לבורסה על כל מסמך שדווח לה אלקטרונית ויש להגישו גם לבורסה על-פי חוק. הדוחות המוגשים לרשות יהיו פתוחים לעיון הציבור. 
       
       אבקש לציין, כי הרשות לניירות ערך התחייבה בפני ועדת הכספים שביטול חובת הדיווח ייעשה באופן הדרגתי, תוך כדי הטמעת המערכת החדשה בשלבים ובתיאום מלא עם כל הגופים החבים בדיווח על-פי חוק. 
       
       אדוני היושב-ראש, רבותי חברי הכנסת, אני מציע לאשר את הצעת החוק בקריאה שנייה ובקריאה שלישית. תודה רבה, אדוני. 

היו"ר מוחמד ברכה:
       
       תודה, אדוני יושב-ראש ועדת הכספים. להצעת החוק הזאת יש הסתייגויות. יש שני מסתייגים בעצם. חבר הכנסת חיים אורון, בבקשה. אחריו - חבר הכנסת נסים דהן, אם הוא עוד יהיה כאן, ואם לא, אנחנו ניגש להצבעה בקריאה שנייה.
       
חיים אורון (יחד):
       
       אדוני היושב-ראש, חברי הכנסת, ההסתייגויות שרשמתי להצעת החוק הזאת, אין בהן להביע הסתייגות מהצעת החוק, אלא לשמש עילה פרלמנטרית בהתייחס לכמה דברים שעומדים על סדר-יומנו, ולא נמצאה לי דרך יותר מתאימה לנצל את הזמן העומד לרשותי מאשר הסתייגויות להצעת החוק. הצעת החוק כשלעצמה, שהשתתפתי בחקיקתה בוועדת הכספים, היא הצעת חוק נכונה. היא מעבירה את המערכת בכיוון של יתר שימוש בכלים חדישים של האינטרנט, וכו' וכו', ולכן אני תומך בה. 
       
       אבל, אדוני היושב-ראש, בימים האחרונים, כנראה משום העובדה שמחר מתחיל חג החנוכה, אנחנו שומעים כל היום על נסים חדשים. בשבוע שעבר שמענו ששינוי עזבה את הקואליציה, קרה נס. עכשיו שמענו מחברת הכנסת גמליאל שעזאם עזאם שוחרר, ואני מצרף את ברכותי לו ולמשפחתו, וקרה עוד נס. חברי חברי הכנסת, אני רוצה להגיד שאני  מקווה - - -
       
גדעון סער (הליכוד):
       
       הבעיה היא שאין לכם אמונה.
       
חיים אורון (יחד):
       
       חבר הכנסת גדעון סער, יש בי המון אמונה. אבל, אתה יודע מה? אני לא רוצה לחזור על הסיפור המפורסם על כיבוש צפת, אבל יש לי כמה הסברים - - -
       
גילה גמליאל (הליכוד):
       
       גם צפת זה כיבוש?
       
חיים אורון (יחד):
       
       על כיבוש צפת במלחמת השחרור.
       
אברהם הירשזון (יו"ר ועדת הכספים):
       
       מה יספר לדור הצעיר?
       
חיים אורון (יחד):
       
       לא, לא אחזור על הסיפור המאוד ידוע על מי שעשה נס ומי שנלחם וכבש את צפת. אבל אני רוצה להגיד לאדוני היושב-ראש שיש גם הסבר אחר. עזאם עזאם שוחרר משום שקורה משהו באזור הזה. פעל את פעולתו החשובה - וברכות על כך - ראש הממשלה, וגם שר החוץ וגם כמה חברי כנסת. אבל, מה שבעיקר קרה הוא שממשלת ישראל מתחילה לנוע לכיוון מסוים; דרך אגב, לכיוון שאתם מתנגדים לו.
       
אברהם הירשזון (יו"ר ועדת הכספים):
       
       מי זה אתם?
       
חיים אורון (יחד):
       
       במקרה זה, חברת הכנסת גמליאל, כך קראתי בעיתונים. אתה, לזכותך, תומך בו.
       
אברהם הירשזון (יו"ר ועדת הכספים):
       
       גם אני יושב פה.
       
חיים אורון (יחד):
       
       גם חבר הכנסת גדעון סער מתנגד לו. אתם יודעים מה? נשאיר, וכל אחד באמונתו יחיה.
       
גאלב מג'אדלה (העבודה-מימד):
       
       50%-50%.
       
חיים אורון (יחד):
       
       לא, אל תפריעו לי.
       
גאלב מג'אדלה (העבודה-מימד):
       
       חבר הכנסת סער, 50%-50%.
       
גדעון סער (הליכוד):
       
       - - -
       
חיים אורון (יחד):
       
       אני לא יודע להתחלק עם הקדוש-ברוך-הוא - - -
       
גילה גמליאל (הליכוד):
       
       אבל, אתם מצביעים אי-אמון כל שבוע. כל שבוע אתה מעלה אי-אמון - - -
       
חיים אורון (יחד):
       
       אני לא יודע להתחלק עם הקדוש-ברוך-הוא על החלוקה בין מעשי ידי אדם לבין נסים.
       
גילה גמליאל (הליכוד):
       
       למה אתה מעלה - - - אי-אמון?
       
חיים אורון (יחד):
       
       אבל אני יודע דבר אחד פשוט: עזאם עזאם היה בבית-הכלא שמונה שנים, ושמונה פעמים היה נס חנוכה והוא לא שוחרר. הפעם הוא שוחרר. חברי שינוי היו בממשלה פעמיים - - -
       
גדעון סער (הליכוד):
       
       למה לא תגיד - - - לממשלה? מה יש? תגיד: הממשלה - - -
       
חיים אורון (יחד):
       
       חבר הכנסת סער, אמרתי.
       
היו"ר מוחמד ברכה:
       
       הוא כבר אמר.
       
גדעון סער (הליכוד):
       
       תגיד עוד הפעם.
       
חיים אורון (יחד):
       
       אני אגיד עוד הפעם.
       
גילה גמליאל (הליכוד):
       
       כל הכבוד. יפה מאוד.
       
חיים אורון (יחד):
       
       מגיעות הרבה ברכות לראש הממשלה. אפילו מגיעות ברכות - -

גילה גמליאל (הליכוד):
       
       גם לשר החוץ.
       
חיים אורון (יחד):
       
       - - לשר החוץ.
       
גילה גמליאל (הליכוד):
       
       כל הכבוד.
       
היו"ר מוחמד ברכה:
       
       לשר הבריאות.
       
קריאה:
       
       מה עם שר הבריאות?
       
חיים אורון (יחד):
       
       ולשר הבריאות.
       
איתן כבל (העבודה-מימד):
       
       חבר הכנסת אורון, גם לאהוד ברק.
       
חיים אורון (יחד):
       
       כולם כאן עוזרים לי.
       
היו"ר מוחמד ברכה:
       
       רבותי, הפרק הזה הסתיים.
       
אברהם הירשזון (יו"ר ועדת הכספים):
       
       - - - למליאה.
       
חיים אורון (יחד):
       
       אדוני היושב-ראש, קודם כול, אני שמח שהכנסתי עירנות במליאה. שנית, אני רוצה לדווח ליושב-ראש שיש לי עשר דקות, כי יש לי שתי הסתייגויות, ולא חמש דקות, כפי שכתוב. שלישית, אני רוצה לחזור לסיפור הנסים.
       
היו"ר מוחמד ברכה:
       
       בסדר. אתה לא חייב לדבר עשר דקות.
       
חיים אורון (יחד):
       
       אני לא חייב, אבל אני יכול. מה יש לנו לעשות בימים האלה בכנסת?
       
גדעון סער (הליכוד):
       
       כולנו נהנים.
       
היו"ר מוחמד ברכה:
       
       אני יודע שאתה יכול.
       
חיים אורון (יחד):
       
       גם על-פי תרבותי ואמונתי, ויש בי אמונתי, ועל-פי אורחות חיי, אני פחות מאמין בנסים ויותר מאמין במעשי ידי אדם. את ההסתייגות לחוק הראשון אני רוצה להקדיש לסיעת שינוי, חברת הכנסת מלי פולישוק-בלוך. אנחנו עכשיו מסכמים. זו הישיבה הראשונה אחרי השבוע שעבר. בשבוע שעבר היה אירוע גדול, ואני מניח שיהיו על זה הרבה מחקרים, חבר הכנסת סער: האם סיעת שינוי פרשה מהקואליציה, או סולקה מהקואליציה? 
       
גדעון סער (הליכוד):
       
       - - -
       
חיים אורון (יחד):
       
       יש מושג: התפוטר; גם פיטרו אותו והוא גם התפטר מעצמו. אז היא סולקה. היא גם הועפה וגם יצאה החוצה. אבל, בכל זאת, זו עת סיכומים. מה לא מכרו לנו על ההישגים? אני רוצה להתייחס להישג אחד: חוק ברית הזוגיות. חברת הכנסת פולישוק-בלוך, לא לפני הרבה זמן עמדתי כאן והצעתי את החוק. שר המשפטים, מנהיג מפלגתך, עלה ואמר: תעזוב עם התעלולים של האופוזיציה. אנחנו מביאים חוק.
       
מל פולישוק-בלוך (שינוי):
       
       אני רוצה להזכיר לך שחבר הכנסת אופיר פינס-פז העלה את החוק הזה, ואנחנו הצבענו וכל החברים שלך היו בחוץ במזנון.
       
חיים אורון (יחד):
       
       זה לא יעזור. אני רוצה לומר מעל הדוכן: אף פעם במהלך השנתיים האחרונות לא היתה דקה אחת שהחוק הזה היה יכול לעבור בכנסת. איך אני יודע? גם אני דיברתי עם הסיעות הדתיות. גם אני דיברתי עם יושב-ראש הקואליציה. גם אני דיברתי עם יושב-ראש ועדת הכנסת שעסק בחוק. אמרו לי חזור ואמור: ג'ומס, חבר הכנסת אורון, עזוב. אנחנו מדברים על זה. אין חוק. מה אתה מספר? אין חוק. אבל, מה? double spread - חבר הכנסת, עמוד כפול ב"ידיעות אחרונות": "חוק הזוגיות מובא לכנסת", אמר שר המשפטים. אדוני היושב-ראש, אמר ולא ידע מה אמר, או שאמר וידע מה אמר, וסתם אמר כאילו, ואני לא רוצה להגיד מלה יותר קשה.
       
מל פולישוק-בלוך (שינוי):
       
       למי בדיוק אתה בא בטענות: לשינוי שרצתה או - - -?
       
חיים אורון (יחד):
       
       אני בא בטענה קשה מאוד למי שזורה חול בעיניים, למי שמוכר סיפורים כשהוא יודע שהם אינם אמת - -
       
מל פולישוק-בלוך (שינוי):
       
       - - -
       
חיים אורון (יחד):
       
       - - למי שלא יודע את כוחו ולא מעריך את מעמדו ומסתובב במליאת הכנסת כאילו כולם בידיו, ובסוף "נמרח" פה במרכזה של המליאה, ואינני רוצה להגיד כמו מה. וזאת, משום שאין אפשרות להוליך מערכת פוליטית כאילו היא תוכנית טלוויזיה, ומשום שאין אפשרות למכור לציבור המצביעים: אנחנו נקים ממשלה חילונית. לא הצלחנו. למה? כי הליכוד לא הסכים. כי מפלגת העבודה לא באה.

מל פולישוק-בלוך (שינוי):
       
       לא. - - - לא הליכוד - - -
       
חיים אורון (יחד):
       
       לא, לא יעזור לךְ.
       
היו"ר מוחמד ברכה:
       
       חברת הכנסת פולישוק-בלוך, קריאת ביניים - - -
       
מל פולישוק-בלוך (שינוי):
       
       אתה לא יכול ככה לעשות.
       
חיים אורון (יחד):
       
       לא יעזור לך. אני יכול מצוין. מה שאני עושה פה עכשיו זה אחד חלקי - - -
       
מל פולישוק-בלוך (שינוי):
       
       יש לנו הצעת חוק - - -
       
חיים אורון (יחד):
       
       חברת הכנסת פולישוק-בלוך, יותר מדי מהר למדתם מה בעיקר מנהיג מפלגתכם עשה מעל הדוכן. שנתיים ימים חוזר כמו בומרנג. מה הוא עשה פה? הוא התפרנס מהלעג, מהשנאה ומהתחושה - - -
       
מל פולישוק-בלוך (שינוי):
       
       - - - זה לא מתאים לך.
       
היו"ר מוחמד ברכה:
       
       חברת הכנסת פולישוק-בלוך, מספיק. מה שאת עושה לא יכול להיות. קריאת ביניים אחת זה בסדר, וגם שנייה בסדר.

מל פולישוק-בלוך (שינוי):
       
       זה לא מתאים לך.
       
חיים אורון (יחד):
       
       איך הוא אמר? - מרוב שזה לא מתאים לי אני לא מדבר עם סיעות של שישה. ואז, פתאום התברר לו שסיעות של 15 לפעמים שוות פחות מסיעות של שישה.
       
מל פולישוק-בלוך (שינוי):
       
       זה נכון.
       
חיים אורון (יחד):
       
       ואז התברר לו פתאום - ורק בשביל הלקח הזה אולי היה כדאי שתעברו את מה שעברתם - שאין אפשרות לעמוד פה על הדוכן ולחשוב שאפשר לשחק בכנסת כאילו יש פה תיאטרון בובות. ואז, המבחן של אמירת האמת הוא הרבה יותר קרוב. ואז, המבחן אם יש כיסוי לדיבורים הוא הרבה יותר קרוב.
       
       לכן, אדוני היושב-ראש, חוק השקעות משותפות בנאמנות הוא חוק חשוב, וטוב שהוא עובר פה. אבל אני מקווה שכולנו, כאשר נשקיע בעתיד, חבר הכנסת בשארה, נדאג מאוד שהנאמן שבידיו אנחנו משקיעים את כוחנו ואת קולנו אומנם יהיה כזה שגם יוכל לעמוד במה שהשקענו בו. תודה רבה.
       
עזמי בשארה (בל"ד):
       
       - - -
       
היו"ר מוחמד ברכה:
       
       חבר הכנסת אורון, תודה. המסתייג הבא הוא חבר הכנסת נסים דהן, ואני לא רואה אותו כאן. לכן, אנחנו נעבור להצבעות. חבר הכנסת אורון, ההסתייגויות שלך הן להצבעה?
       
חיים אורון (יחד):
       
       לא.

היו"ר מוחמד ברכה:
       
       רבותי חברי הכנסת, אני מבקש שכל אחד שמעוניין להצביע ישב במקומו. אנחנו מצביעים בקריאה שנייה על כל הצעת חוק השקעות משותפות בנאמנות (תיקון מס' 9), התשס"ה-2004. 
       
       ההצבעה החלה.
       
הצבעה מס' 1
       
בעד סעיפים 1-23 - 22
נגד - אין
נמנעים - אין
סעיפים 1-23 נתקבלו.
       
היו"ר מוחמד ברכה:
       
       ברוב של 22 חברי כנסת, ללא מתנגדים וללא נמנעים, הצעת החוק התקבלה בקריאה שנייה.
       
       נעבור מייד להצבעה על הצעת החוק בקריאה שלישית. ההצבעה החלה, רבותי. 
       
הצבעה מס' 2
       
בעד החוק – 21
נגד – אין
נמנעים – אין
חוק השקעות משותפות בנאמנות (תיקון מס' 9), התשס"ה-2004, נתקבל.

היו"ר מוחמד ברכה:
       
       חוק השקעות משותפות בנאמנות (תיקון מס' 9), התשס"ה-2004, נתקבל ברוב של 21 חברי כנסת תומכים, בלא מתנגדים ובלא נמנעים. 
       

הצעת חוק הסדרת העיסוק בייעוץ השקעות 
ובניהול תיקי השקעות (תיקון מס' 7), התשס"ה-2004
       [מס' מ/121; "דברי הכנסת", חוב' ב', עמ' ;  נספחות.]
(קריאה שנייה וקריאה שלישית)

היו"ר מוחמד ברכה:
       
       אנחנו עוברים לנושא הבא: הצעת חוק הסדרת העיסוק בייעוץ השקעות ובניהול תיקי השקעות (תיקון מס' 7), התשס"ה-2004, קריאה שנייה וקריאה שלישית. יציג את הצעת החוק יושב-ראש ועדת הכספים, חבר הכנסת אברהם הירשזון. בבקשה, אדוני. 
       
אברהם הירשזון (יו"ר ועדת הכספים):
       
       אדוני היושב-ראש, תודה רבה לך. רבותי חברי הכנסת, אני מתכבד להביא לקריאה שנייה ולקריאה שלישית את הצעת חוק הסדרת העיסוק בייעוץ השקעות ובניהול תיקי השקעות (תיקון מס' 7), התשס"ה-2004. 
       
       בהמשך לביטולה ההדרגתי של חובת הדיווח לרשות לניירות ערך, לבורסה ולרשם החברות באמצעות מסמכים, מוצע בהצעת חוק זו לבטלה גם לגבי תאגיד בעל רשיון לניהול תיקי השקעות, שסך כל ניירות הערך שלו הוא 5% מהונו המונפק, או שאלה מקנים כוח הצבעה של 5% לפחות מכוח ההצבעה בתאגיד.
       
       במקום זה מוצע לחייב תאגיד כזה בדיווחים לרשות לניירות ערך באמצעות מערכת גילוי נאות אלקטרונית, "מגנא", שתקלוט את הדיווחים, תפרסמם באינטרנט ותעביר דיווח אלקטרוני לבורסה, לפי הצורך.
       
       אדוני היושב-ראש, רבותי חברי הכנסת, אני מבקש לאשר את הצעת החוק בקריאה שנייה ובקריאה שלישית כנוסח הוועדה. תודה רבה, אדוני. 
       
היו"ר מוחמד ברכה:
       
       תודה ליושב-ראש ועדת הכספים. גם להצעת החוק הזאת יש הסתייגויות. יש שני מסתייגים – חבר הכנסת חיים אורון, בבקשה. אחריו - חבר הכנסת נסים דהן. 
       
חיים אורון (יחד):
       
       אדוני היושב-ראש, את רוב החוק לקרנות נאמנות הקדשתי לשינוי. את רוב החוק לייעוץ בהשקעות אני רוצה להקדיש לשר האוצר ביבי נתניהו. רשמתי כאן שתי הסתייגויות – אני חושב שהחוק הוא במקומו, ואצביע בעדו. אבל, אדוני יושב-ראש הכנסת, אתמול שמעתי וראיתי את שר האוצר - - -
       
גדעון סער (הליכוד):
       
       בכל חוק יש לך הסתייגות לשר אחר?
       
חיים אורון (יחד):
       
       כן, זו האחרונה. ראיתי את שר האוצר בסוג של בימוי די חדש: עומדים על הבמה בלי מיקרופון ומדברים. אני מציע לבדוק את האפשרות הזאת גם כאן. ללא ספק, בתחום הזה שר האוצר מגלה כשרונות כאלה שמעטים מתוכנו יוכלו להתחרות בו. אבל מה אמר שר האוצר? שר האוצר אמר: תדעו לכם, אומנם יש משא-ומתן קואליציוני, אבל מדובר בממשלת הליכוד, ועל כל השותפים לקחת לתשומת לבם שהם יתייצבו מאחורי מה שהליכוד רוצה. אדוני היושב-ראש, מדובר בממשלת הליכוד גם בנושא המדיני? אני כבר לא יודע.
       
היו"ר ראובן ריבלין:
       
       מה הליכוד רוצה?
       
חיים אורון (יחד):
       
       אני כבר לא יודע. בדיוק כך, אדוני היושב-ראש, אני לא יודע מה הליכוד רוצה. 
       
היו"ר ראובן ריבלין:
       
       תאמין לי שגם אני לא יודע.
       
חיים אורון (יחד):
       
       אדוני היושב-ראש, יש עכשיו בתקשורת עיסוק מלא בשיר של דן אלמגור, שנכתב לפני 40 שנה, בעולם אחר: "כשאת אומרת לא, למה את מתכוונת". כולנו יודעים שזאת אמירה אומללה, וכשהיא אומרת "לא" אנחנו צריכים להבין בדיוק למה היא מתכוונת. אבל כשהליכוד אומר משהו, אדוני יושב-ראש הכנסת, למה הוא מתכוון? 
       
מיכאל איתן (הליכוד):
       
       את זה תדע בעוד 40 שנה. 
       
חיים אורון (יחד):
       
       זאת בדיוק הנקודה, חבר הכנסת איתן. בעוד 40 שנה יהיה מאוד-מאוד מאוחר לדעת, משום שמה שיקרה מעכשיו – ממחר, מיום חמישי הקרוב, מיום שני הקרוב, שבו תתכנס מפלגת העבודה – מאוד משפיע על כל אחד מאתנו באופן יומיומי. 
       
חיים כץ (הליכוד):
       
       ג'ומס, תצטרף וגם אתה תשפיע. 
       
חיים אורון (יחד):
       
       כאשר שר האוצר הטוען לכתר, ולא מישהו אחר, אומר: זאת ממשלת הליכוד והיא תקבע, אני שואל אותו כאזרח וכחבר הכנסת: מה בדיוק אתה רוצה שהליכוד יקבע? אני יודע שאתה רוצה שהליכוד יקבע כמשנתך בנושא הכלכלי-החברתי, ועל כך אומר משהו. אבל מה אתה אומר בנושא המדיני? אתה בעד נסיגה מרצועת-עזה ומצפון השומרון? אתה בעד נסיגה מהם גם במשא-ומתן, כפי שאמר שר הביטחון כאשר הלך היום לדבר עם ש"ס? הוא אמר: אל תדאגו; זה כבר לא חד-צדדי. הרב עובדיה יכול לשנות את פסק ההלכה. אני מאוד מברך על כך, אני מודה שזה כשמן בעצמותי, אבל בכל זאת מותר לשאול את שר האוצר, מהי עמדת הליכוד? או שמא עמדת הליכוד נגמרת בשאלה מי מפיל את מי, מי מסדר את מי? 
       
       השר לביטחון הפנים, האם מותר לבקש מהמפלגה שחברים בה 40 מחברי הכנסת להציג את עמדתה, כפי ששר האוצר אומר אותה, כפי שראש הממשלה אומר אותה – אני מבין, לקטע מסוים; גם כאן אני תוהה ושואל למה הוא מתכוון אחרי, הרי הוא יודע שכאשר נסוגים מ-6% מהשטח שאר השטח נשאר תחת כיבוש. אז לאן הולכים אחר כך? אבל בסדר, לך קדימה. אנחנו אחריך, כמו שאומרים הילדים. לך קדימה, אנחנו שומרים שלא תברח מהמסלול הזה. שתישאר בו. 
       
       אבל מה, לכל השדים והרוחות, רוצה שר האוצר? אי-אפשר לבקש ממנו להגיד מה הוא רוצה בתחום הזה? האם אתה, אדוני, יושב-ראש ועדת הכספים, היית לוקח יועץ השקעות שאתה לא יכול לסמוך עליו ולדעת אם הוא משקיע את כספך בקרן נאמנות דולרית, בקרן נאמנות אירופית, במניות או באיגרות חוב ממשלתיות? 

אברהם הירשזון (יו"ר ועדת הכספים):
       
       - - -
       
חיים אורון (יחד):
       
       שר האוצר רוצה שתיתן בו אמון בלי שהוא אומר לך למעשה מה הוא רוצה. לא רק זה, הוא הפך את האי-אמירה ואת האי-ידיעה שלנו לנימוק העיקרי שלו. ואז, מה נשאר? אני אומר לך: על חוק להסדרת העיסוק בהשקעות ובניהול תיקי השקעות אמיתיים שר האוצר היה נכשל. הוא לא היה עובר כאן. למה? כי הוא היה נאשם בחוסר שקיפות; הוא היה נאשם בניגוד עניינים; הוא היה נאשם בהסתרת מידע על מי שמייעץ לו. זה בדיוק מה ששר האוצר עושה. הוא מבקש מכם, חבר הכנסת מצנע: תנו לי עכשיו את כל הקרדיט, כי אני עומד להמשיך עכשיו מדיניות שאני מייצג בה את הליכוד. ובאותו תחום שבו הוא רוצה מכם את הקרדיט, חבר הכנסת מצנע, אל תיתנו לו שום קרדיט – תראה מה הוא עשה כאן, בארץ הזאת. אז עכשיו הוא חוגג. שר האוצר - -
       
אברהם הירשזון (יו"ר ועדת הכספים):
       
       מצנע לא לוקח גם אותך כיועץ ההשקעות שלו.
       
חיים אורון (יחד):
       
       ראשית, לא התנדבתי. 
       
אברהם הירשזון (יו"ר ועדת הכספים):
       
       אבל אתה מייעץ לו מה לעשות.
       
חיים אורון (יחד):
       
       ראשית, לא התנדבתי. אני לא בטוח שהוא רואה אותי כיועץ הנבחר שלו, אבל יש לי הרגשה, בחוש, חבר הכנסת הירשזון, שאם אני נותן למצנע לבחור את הבחירה שהעמדת לפניו, בין שנינו, הוא בוחר בי. 
       
אברהם הירשזון (יו"ר ועדת הכספים):
       
       תציע לו אותי - - - 
       
חיים אורון (יחד):
       
       אל תסתכן.
       
עמרם מצנע (העבודה-מימד):
       
       רק שזה יהיה חשאי. 
       
חיים אורון (יחד):
       
       אדוני היושב-ראש, לכן ההופעה הזאת של שר האוצר, ודווקא בהקשר הזה של חוק ייעוץ בהשקעות – אני אצביע בעד החוק הזה. אבל, חבר הכנסת מצנע, תשמרו חזק חזק על הכיסים. אתם נכנסים למקום שאתם יודעים שהוא לא המקום שאתם רוצים להימצא בו. ואל תשלו את עצמכם שיש ממשלה, ודאי ממשלה כמו שיושב-ראש מפלגתך מבטיח עד 2006, שתעסוק רק בהתנתקות. היא תמשיך את הקו ששר האוצר מציג פה יום יום. 
       
       הוא אומנם מציג כהישג ענק את העובדה שהבורסה עלתה אתמול. הבורסה עלתה אתמול, אדוני היושב-ראש, רק מסיבה אחת: בגלל מה שקרה עם מצרים ובגלל מה שקורה בהתנתקות, מהלכים ששר האוצר מתנגד להם. 
       
אברהם הירשזון (יו"ר ועדת הכספים):
       
       אבל ראש הממשלה - - -
       
חיים אורון (יחד):
       
       אבל אני מתעסק עכשיו בשר האוצר. ראש הממשלה זה חוק אחר. 
       
אברהם הירשזון (יו"ר ועדת הכספים):
       
       כאשר הצעת חוק מגיעה לכנסת, ונציג של משרד מסוים אומר שדעתו היא כזאת וכזאת, דעת משרד האוצר היא דעת הממשלה. במקרה הזה דעת ראש הממשלה היא דעת הממשלה – כדי לעשות חגיגה. 
       
חיים אורון (יחד):
       
       קודם כול אני מודה שרציתי לעשות חגיגה, אבל, אדוני היושב-ראש, אתה יודע כמוני, והיית עד לזה גם הבוקר באחד הדיונים, שאומנם הכלל אומר שכאשר נציג הממשלה בא הוא מייצג את כל הממשלה, אבל בממשלה הנוכחית זה קורה לעתים רחוקות מאוד. בדרך כלל גם כאן, בוועדת הכספים, אנחנו מנסים לגשש באפלה: מי מהדוברים השונים – בלי להתייחס לדיון הקונקרטי שהיה הבוקר, שחלקו היה גם קצת פחות פומבי – הוא דובר הממשלה, ומי הוא דובר משרדו. 
       
אברהם הירשזון (יו"ר ועדת הכספים):
       
       תיקון אחד: אנחנו לא מגששים באפלה. מה שאתה אומר – אנחנו עושים. 
       
חיים אורון (יחד):
       
       תודה רבה. 
       
היו"ר מוחמד ברכה:
       
       תודה לחבר הכנסת אורון. אתה מבקש הצבעה על ההסתייגות שלך, אדוני?
       
חיים אורון (יחד):
       
       לא, אני מסיר אותה.
       
היו"ר מוחמד ברכה:
       
       אם כך, אנחנו מצביעים בקריאה שנייה על הצעת חוק הסדרת העיסוק בייעוץ השקעות ובניהול תיקי השקעות (תיקון מס' 7), התשס"ה-2004. נא להצביע. 
       
הצבעה מס' 3
       
בעד סעיפים  1–3 – 24
נגד – אין
נמנעים – אין
סעיפים 1–3 נתקבלו.
       
היו"ר מוחמד ברכה:
       
       ברוב של 24 תומכים, ללא מתנגדים וללא נמנעים, הצעת החוק התקבלה בקריאה שנייה. 
       
       אנחנו עוברים להצבעה על הצעת החוק בקריאה שלישית. נא להצביע. 
       
הצבעה מס' 4
       
בעד החוק – 23
נגד – אין
נמנעים – אין
חוק הסדרת העיסוק בייעוץ השקעות ובניהול תיקי השקעות (תיקון מס' 7), התשס"ה-2004, נתקבל. 
       
היו"ר מוחמד ברכה:
       
       הצעת החוק נתקבלה בקריאה שלישית. הצביעו בעדה 23, ללא מתנגדים וללא נמנעים. 

       
הודעת הממשלה על רצונה להחיל דין רציפות על הצעת חוק 
       ["דברי הכנסת", חוב' ו', עמ' ;  נספחות.]
       
היו"ר מוחמד ברכה:
       
       אנחנו עוברים לנושא הבא: הצעת סיעות האיחוד הלאומי, חד"ש-תע"ל ובל"ד שלא להחיל דין רציפות על הצעת חוק שירותי הובלה (תיקון), התשס"א-2001. ינמק מטעם הסיעות חבר הכנסת אריה אלדד. בבקשה. אחריו - חבר הכנסת עסאם מח'ול, ואחריו - חבר הכנסת ג'מאל זחאלקה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אודה ולא אבוש, איני מבין למה התכוונה הממשלה כשבאה לתקן את חוק שירותי ההובלה. בהנמקות לחוק אמר שר התחבורה דאז, חבר הכנסת סנה, כי יש כוונה לעגן בחוק את חובתו של מזמין הובלה למסור למוביל פרטים בדבר מהותו ומשקלו של החומר המובל, ואם מדובר בחומר מסוכן, וכן פרטים נוספים, בהתאם לטיב החומר. עיינתי בפרוטוקול של אותה ישיבה, ואני רואה שחבר הכנסת נסים זאב שאל את שר התחבורה: מה זה המזמין? ענה שר התחבורה, כיוון שההגדרה "המזמין" אינה מופיעה בגוף החוק: מי שמזמין את ההובלה, בניגוד למי שמבצע אותה. 
       
       חברי הכנסת, מדובר בתיקון רשלני ביותר של החוק, וגם אם כוונת הממשלה דאז היתה להילחם בנגע של העמסת יתר על משאיות, בייחוד של חומרים בצובר, ולמנוע מצב שבו הנהג המסכן של המשאית הוא המסכן הבלעדי, אם העמיסו עליו 10 טונות עודפות של חצץ. גם אז החוק רע ויש להחזירו לניסוח מחדש ברמה של קריאה ראשונה. להחיל על החוק כפי שהוא מוצע את דין הרציפות פירושו שאדם המבקש להעתיק את דירתו לעיר אחרת צריך לדעת מה המשקל ומה הנפח של תכולת דירתו. הוא צריך לדעת כמה המקרר שלו שוקל, כמה הפסנתר שלו שוקל, הספרים שלו – והוא צריך להוציא שטר מטען לתכולת דירתו. בקיצור, גזירה שאין הציבור יכול לעמוד בה, המשתמעת מהניסוח הכולל והרשלני, לטעמי, של התיקון. 
       
       אבל באמת לא הייתי נדרש לעניין הזה, והייתי מקווה שבקריאה השנייה ובקריאה השלישית יהיה אפשר להכניס תיקון לתיקון כדי שלא יהיה קלקול, אבל הנושא המרכזי בחיינו הלאומיים בשנה האחרונה – עקירת אלפי היהודים מבתיהם וגירושם, שקרויים התנתקות – גרם לי לחשוב שזהו בעצם מבצע ההובלה הגדול ביותר שממשלה כלשהי בישראל תכננה מעודה לעשות. 
       
       תמיד לעגו והפחידו את עם ישראל כשדיברו על טרנספר של ערבים: מה תעשו, תזמינו משאיות? תובילו אותם ברכבות? והנה, מי שמתכנן טרנספר כפוי, אלים, דווקא של יהודים, הוא ממשלת ישראל, והיא תצטרך הרבה משאיות; היא תצטרך לכתוב הרבה מאוד שטרי מטען להובלה הזאת. אולי דווקא כדאי לחוקק את החוק הזה מהר, כדי שנוסף על שאר הפשעים של תוכנית ההתנתקות תעבור הממשלה על עוד חוק אחד, חוק שירותי ההובלה. 
       
       קשה לי להאמין שיימצא קצין או שוטר יהודי שיצליחו למלא כהלכה הוראות שטר מטען שיהיה כתוב בו: שמונה בני-אדם, שני בוגרים, אחד זכר במשקל 80 קילוגרם, אחת נקבה במשקל 64 קילוגרם, שישה ילדים במשקל ממוצע של 23 קילוגרם כל אחד, מקרר – 100 קילוגרם, אקווריום עם דגים בלי מים – 2 קילוגרמים, שלוש בובות, אחת שבורה, במשקל 2 קילוגרמים, תכולת קבר זוגי – עצמות ועפר – במשקל 30 קילוגרם, מצבות הקבר לחוד – 500 קילוגרם, בגדים – 100 קילוגרם, אלבומי תמונות המשפחה – 2 קילוגרמים. 
       
       רק החלומות, התקוות, הזכויות ושנות העמל שהושקעו, רק אלה נטולי משקל, אבל בהחלט יהיה צריך לפרט אותם בשטרי המטען. אולי בסעיף חומרים מסוכנים. תודה רבה. 
       
היו"ר מוחמד ברכה:
       
       תודה לחבר הכנסת אלדד. חבר הכנסת עסאם מח'ול – לא נמצא. יציג את בקשת סיעת בל"ד שלא להחיל דין רציפות על הצעת החוק חבר הכנסת עזמי בשארה. בבקשה אדוני. 
       
עזמי בשארה (בל"ד):
       
       אדוני היושב-ראש, חברי הכנסת, מובן שעומס יתר במקרה של חומרים מסוכנים הוא מסוכן על אחת כמה וכמה, אף שבכל נושא המשאיות, עומס היתר והחומרים המסוכנים, אני חושב שהמחוקק צריך להדגיש יותר את שעות הנסיעה במקרה של מדינת ישראל; כמו שבאירופה ובארצות-הברית יש שעות נסיעה מסוימות למשאיות, בייחוד כשנוסעים עם חומרים מסוכנים, אין להרשות גם בישראל שהם ייסעו בכל שעות היממה; לא רק בגלל הפקקים והתאונות המסוכנות, אלא משום שהתאונות בשעות מסוימות הן מסוכנות על אחת כמה וכמה. אבל זה, אדוני, עוד לא נעשה. 
       
       על כל פנים, אדבר על משהו אחר, שבתקופה האחרונה הוא עומס יתר: עומס יתר של ציפיות מהמערכת הפוליטית. בתקופה האחרונה היה עומס יתר לגבי כל מה שעלול לקרות באזור במקרה של מעברו של יאסר ערפאת מהעולם, כל הציפיות שנפתחו וכו'.
       
       והנה, אדוני היושב-ראש וחברי הכנסת, זה מזכיר לי קצת את האווירה ההיא ערב אוסלו, וגם ערב קמפ-דייוויד – אם אתם זוכרים את הדיונים בבית הזה ערב קמפ-דייוויד: כאילו עוד פעם משליכים על החברה הפלסטינית העייפה, באמת עייפה – כמו כל החברות – את הציפיות של הישראלים לגבי מה שהחברה הפלסטינית תסיק מהעייפות; האם העייפות, כלומר מלחמת ההתשה נגד החברה הפלסטינית, תגרום לה לקבל עכשיו את המכנה המשותף המינימלי של החברה הישראלית לגבי פתרון השאלה הפלסטינית: מדינה בלי ירושלים, בלי התנחלויות, בלי נסיגה ל-4 ביוני, בלי פתרון שאלת הפליטים, בלי זכות השיבה. 
       
       אדוני היושב-ראש, אני חושב שמן הראוי להזהיר מהציפייה שכל התזוזה תהיה בחברה הפלסטינית, עקב כך שיאסר ערפאת הלך ותהיה עייפות. אני מרגיש את זה בכל מקום. שלא יהיו אכזבות גדולות אחר כך. 
       
       הדבר השני הוא רמת הציפיות במקרה של סוריה. בשבועות האחרונים אני מסתכל על העיתונות הישראלית ולא מאמין למראה עיני. זה כמו מה שעשו לערפאת ערב קמפ-דייוויד: הוא יסכים, הוא לא יסכים. הוא לא הסכים. וכשלא הסכים, עשו לו דמוניזציה. מי אמר שהוא יסכים? העיתונות הישראלית אמרה שהוא יסכים בקמפ-דייוויד. כעת יוצרים מערכת ציפיות שתקשה על ההנהגה הסורית להשתחרר ממנה אחר כך. יוצרים ציפיות בין-לאומיות ומקומיות, שהסורים ויתרו על הפיקדון של רבין, שהסורים ויתרו על קו 4 ביוני – כדי להגביל אותם, פסיכולוגית, לאט לאט, שלא יוכלו להשתחרר מהכבלים האלה, שלא תהיה אכזבה גדולה, כי הנה סוריה חזרה לקשיחותה.
       
       שנית, חוץ מיצירת מערכת ציפיות שתכפיף אותם אליה, שלא תהיה אכזבה גדולה, יש הניסיון להראות את הצד השני כחלש, כרודף אחר ישראל, כשישראל אפילו לא זורקת מבט אליו. וכשזורקים מבט, יש נזיפה ממש – לגבי תפקידו בלבנון, לגבי תפקידו עם הארגונים הפלסטינים; כאילו השלום הוא עניין סורי בלבד, ובכלל אין לישראל עניין בשלום, ואין לה מה לעשות בנוגע לשלום. לסוריה יש עניין בשלום בגלל הלחץ האמריקני, והיא רוצה להשתחרר מזה. 
       
       לדעתי, מה שקלינטון תפס בספר שלו, מה שדניס רוס תפס בספר שלו, הוא שבשני העשורים האחרונים יש שינוי מהותי שם בכיוון אסטרטגיה של שלום, וישראל לא קופצת על זה, היא לא תופסת את זה. המחיר ברור: גבולות 4 ביוני 1967. אהוד ברק גרם למסמוס ולפספוס של ההזדמנות, כך על-פי קלינטון ועל-פי דניס רוס, ועכשיו יש סכנה שזה יחזור. למה? כי יש כאן אנשים שאוהבים להתרברב שהם רוצים את השלום וממש מחזרים, וזה ממש מצב של חיזור אחרי ישראל – שמבקשת, בנדיבותה, לתת את השלום. כאילו אין לה עניין בשלום.
       
       אדוני היושב-ראש, אני חושב שיש עומס יתר של ציפיות, ואני מזהיר שזה יגרום לעומס יתר של אכזבות אחר כך. נכון שיש אווירה, אבל אני לא רואה מספיק אנשים שמוכנים לנצל אותה, לא רק בפרגמטיזם, אלא בסבירות הדעת ובגישה של כבוד כלפי האחר. תודה רבה. 

היו"ר מוחמד ברכה:
       
       תודה רבה לחבר הכנסת עזמי בשארה. קראנו לחבר הכנסת מח'ול, אבל הוא לא היה. 

יעקב אדרי (הליכוד):
       
       הוא ויתר.

היו"ר מוחמד ברכה:
       
       הוא לא ויתר, בבקשה. גם כיושב-ראש, אני עדיין חבר סיעתך. זו פרוטקציה מוחלטת לחבר סיעה, בלי לייפות את זה. אבל גם אם היה מישהו אחר, הייתי נותן לו. חוץ מזה, יושב-ראש הכנסת אישר זאת בקריצה. 
       
עסאם מח'ול (חד"ש-תע"ל):
       
       תודה רבה על האישור. 
       
       אדוני היושב-ראש, חברי הכנסת, הצעת סיעת חד"ש שלא להחיל דין רציפות על הצעת חוק שירותי הובלה מתייחסת גם לנושא הקשור לשירותי ההובלה ולבעיות שאנחנו עדים להן לאחרונה: הניסיון לפגוע במאבקו של ציבור העובדים, לרבות העובדים בתחום שירותי ההובלה. 
       
       לאחרונה היינו עדים למאבק של נהגי חברת "מטרודן" בבאר-שבע בניסיון לקעקע או לסכל את זכותם לשבות, סיכול ממוקד שנעשה על-ידי הניסיון לייבא עובדי חוץ, נהגי חוץ, שיחליפו את העובדים השובתים, וכך לסכל את האופציה שלהם להביע את מחאתם ולהשתמש בנשק השביתה כחלק מההגנה על הזכויות שלהם. אני חושב שטוב עשה בית-הדין לעבודה בבאר-שבע, שהכריע בשאלה הזאת ומנע הבאתם של נהגים חיצוניים כדי לפגוע ביכולתם ובזכותם של העובדים ובאופציה הטבעית שעומדת ואמורה לעמוד לעובדים, הנהגים במקרה הזה, לשבות למען שיפור התנאים שלהם. 
       
       אני מתפתה לדבר על הרבה נושאים, אבל אני רוצה לנצל את הזכות שלי היום למאבקי העובדים דווקא. אנחנו נתקלים בהם בימים האלה, והם מחייבים שניתן עליהם את הדעת. למשל, המאבק של עובדי "בזק", העיצומים שעובדי "בזק" מנהלים היום. אולי כדאי עכשיו, ברוגע, לפני שמגיעים לדיון על התקציב, לראות מה ההיגיון שמכוון את הממשלה הזאת ואת יחסי העבודה במדינת ישראל בימים אלה. 
       
       אז מה קורה ב"בזק", למשל? יש תהליך של הפרטה, יש תהליך שבמסגרתו אומרים שצריך להבריא את "בזק". המשמעות המעשית היא שצריך לפטר עובדים, אז שולחים עובדים הביתה. אותה הנהלה שהובילה לפיטורי העובדים ב"בזק" מגיעה למסקנה שצריך להחזיר עובדים, צריך לקלוט עכשיו עובדים נוספים. אותה הנהלה שפיטרה אתמול עובדים מאורגנים, עובדים ששומרים על הזכות שלהם להיאבק, מביאה במקומם עובדי חוץ או עובדי קבלן. 
       
       המטרה הבסיסית במקרה הזה היא להוזיל את כוח העבודה ולנצל את המצוקה של האבטלה, כדי להכניע את העובדים, כדי להביא אותם על ארבע ולדרוש מהם שיעבדו בתנאים של עבדים. זאת כל התיאוריה, זאת כל הפילוסופיה שהממשלה הזאת מביאה לנו עם המדיניות הכלכלית, שהחברה הישראלית קורסת תחתיה זה שלוש שנים. 
       
       אני חושב שהגיע הזמן לספר, גם לעובדי "בזק", על השביתה הראשונה בהיסטוריה בתחום התקשורת, בתחום הדואר, שהתקיימה בסין דווקא. זה היה במאה הקודמת. עובדי הדואר בסין החליטו שהם שובתים, אבל לא פוגעים בציבור הצרכנים, בציבור שצריך לשלוח מכתבים, אלא בבוסים שלהם, במעסיקים שלהם. עובדי הדואר החליטו שרק מכתבים שאין עליהם בול, רק מכתבים שאינם מבוילים, הם שיגיעו למטרתם. כל השאר ייתקע בלשכות הדואר. 
       
       כאשר המעסיק מרגיש שהוא ישלם את המחיר של השביתה, ולא הצרכנים יצטרכו לשלם בעדה, אז רצים לגמור את השביתה ולתת לעובדים את הזכויות שלהם. 
       
היו"ר מוחמד ברכה:
       
       תודה. 

עסאם מח'ול (חד"ש-תע"ל):

       במקרה הזה, ההצעה שלי לעובדי "בזק", שמנהלים עיצומים, אדוני היושב-ראש, בימים אלה, היא לא לפגוע בצרכנים על-ידי פגיעה בקווי הטלפון או אי-קיום חובתם לתקן קווי טלפון, אלא להימנע מרישום העלות והשיחות שיוצאות מהצרכנים, ובכך יפגעו במעסיק, והמעסיק יבוא על ארבע כדי לנהל אתם את המשא-ומתן. תודה רבה, אדוני היושב-ראש.

היו"ר מוחמד ברכה:
       
       תודה, חבר הכנסת מח'ול. רבותי חברי הכנסת, אנא, תפסו את מקומותיכם - מי שמעוניין להצביע, ומי שלא - שלא יפריע. אנחנו מצביעים. 

גדעון סער (הליכוד):
       
       נגד זה נגד הצעת - - -

היו"ר מוחמד ברכה:
       
       תן לי. אנחנו מצביעים על הצעות הסיעות שלא להחיל רציפות, זאת אומרת מי שמסכים לחוק - יצביע נגד; מי שמתנגד לחוק - יצביע בעד לא להחיל את חוק הרציפות.
       
       על כן, אנחנו מצביעים על הצעות סיעות האיחוד הלאומי, חד"ש-תע"ל ובל"ד שלא להחיל דין רציפות על הצעת חוק שירותי הובלה (תיקון), התשס"א-2001. 

קריאות:
       
       - - -

היו"ר מוחמד ברכה:
       
       עוד הפעם. זה לא ברור? 

קריאות:
       
       ברור.

היו"ר מוחמד ברכה:
       
       מי שבעד החוק - יצביע נגד. ההצבעה החלה. בבקשה, רבותי. 




הצבעה מס' 5
       
בעד הודעת הממשלה - 12
נגד - 10
נמנעים - 3
הודעת הממשלה על רצונה להחיל דין רציפות על הצעת חוק 
שירותי הובלה (תיקון), התשס"א-2001, נתקבלה.
       
היו"ר מוחמד ברכה:
       
       הכנסת לא קיבלה את הצעת הסיעות האמורות שלא להחיל דין רציפות, וזאת לאחר ש-12 חברי כנסת התנגדו להצעות שלא להחיל את הרציפות, עשרה תמכו, ושלושה נמנעו. 
       


הודעת הממשלה על רצונה להחיל דין רציפות על הצעת חוק 
       ["דברי הכנסת", חוב' ו', עמ'   .]
       
היו"ר מוחמד ברכה:
       
       אנחנו עוברים לנושא הבא: הצעות סיעות חד"ש-תע"ל ובל"ד שלא להחיל דין רציפות על הצעת חוק הנזיקים האזרחיים (אחריות המדינה) (תיקון מס' 5) (הגשת תביעות נגד המדינה על-ידי נתין מדינת אויב או תושב אזור עימות), התשס"ב-2002. ינמק את הערעור של סיעת חד"ש-תע"ל חבר הכנסת אחמד טיבי, ואחריו - חבר הכנסת עזמי בשארה. בבקשה, אדוני. חבר הכנסת טיבי, אתה נקרא לבוא לדוכן; חמש דקות לרשותך.

אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, אני לא יכול שלא להתייחס לאלימות הגואה בארץ. למשל, היום עובד "ברינקס", מוטי כהן זכרו לברכה,  נורה ונהרג באמצע שוד בטירה. אני חושב ש-15 מקרים בעכו לבדה, 15 פשעים חמורים, אלימות נגד נשים, פשיעה גואה – אלה הם מקרים שצריכים להדיר שינה מעיני כולנו, והקלות שבה רוצחים גודעים את חייו של עובד "ברינקס" הממלא את תפקידו, על מנת לשדוד 6 מיליוני שקלים - זה דבר חמור ביותר. 
       
       אנחנו מרבים לדבר על האלימות הגואה בחברה הישראלית - גם בקרב יהודים, גם בקרב ערבים - אבל יש רושם, גם בציבור וגם אצל חלק גדול מאתנו, שלמרות כל הדיבור או הרצון לשים קץ לתופעה הזאת של אלימות גואה, בכל זאת הגל הזה שוטף את המדינה מצפונה עד דרומה. הדבר הזה דורש לא רק שידוד מערכות של רשויות השלטון נגד הפשע המאורגן הפושה בחברה, אלא גם יותר חינוך ברחוב, בבית, בבית-ספר, נגד השימוש באלימות כאמצעי לפתרון בעיות. זה דבר חמור והוא אות קין על מצחה של החברה.
       
       אני רוצה להתייחס, אדוני היושב-ראש, לדברים שהעיר יושב-ראש הכנסת, היושב-ראש ריבלין, על הצעתו של שר החוץ לשעבר הנרי קיסינג'ר, שהצטרף למשנתו המדינית המלומדת של אביגדור ליברמן, ובהינף קולמוס או דעת החליט שהפתרון הכפוי, על מנת לסיים את הסכסוך הישראלי-הפלסטיני, מצריך חילופי אוכלוסין. כלומר, לשים על כף המאזניים אחד מול אחד - מתנחלים, שהם פורעי חוק מבחינת החוק הבין-לאומי, וערבים אזרחי מדינת ישראל. 
       
       א. מוסרית זה דבר פגום. אין להשוות לשודדי קרקע, אדוני היושב-ראש, מתנחלים שהם פורעי חוק על-פי החוק הבין-לאומי, וחלקם אפילו פורעי חוק על-פי החוק הישראלי, אף שאין דין ואין דיין בשטחים הכבושים, יש שם מדינה שלישית אולי, או מדינת ישראל השנייה, שם הכוח הוא השולט, הנשק הצה"לי המונפק למתנחלים הוא השולט, הוא הקובע. 
       
       אבל, בהינף דעת, בקלות כזאת, אומרים: להעביר אוכלוסייה ערבית מצפונה של הארץ, מצפונה של ישראל, כמובן הכוונה היא לוואדי-עארה - על מנת לתקן את המאזן הדמוגרפי. שוב מחזירים אותנו לעניין הגזעני הזה, לעניין הדמוגרפיה. 
       
       אתמול הופעתי מול איזה פרופסור - מה שמו - שתפקידו לספור ערבים כל הזמן, ארנון סופר ערבים. וראית, אדוני היושב-ראש, שהאיש הזה, יש לו רק תפקיד אחד: להגיד כמה ערבים יש באזור הזה, כמה ערבים יש באזור ההוא. 
       
       תאר לעצמך שיקום איזה פרופסור צרפתי, נוצרי, שיגיד כמה יהודים יש בריביירה, כמה יהודים יש בדרום צרפת וכמה יהודים יש בצפון צרפת, ולפי המספרים האלה הוא יציע פתרונות. מה יגידו עליו? א. הוא לא יישאר דקה בשום מוסד אקדמי, כי יגידו שהוא אנטישמי, כי כידוע לכם אסור לספור יהודים. אבל - - -

היו"ר מוחמד ברכה:
       
       הספירה נסתיימה, אדוני. 

אחמד טיבי (חד"ש-תע"ל):
       
       הספירה של הזמן נסתיימה, אבל משום-מה יש מין מדע כזה בישראל - איך קוראים לו, גיאו-אסטרטגיה - באוניברסיטת חיפה, שיש כמה אקדמאים שסופרים כל הזמן ערבים.
       
       אדוני, מדובר בתופעה נלוזה שנודף ממנה ריח רע, וכאשר מדברים על הרחם של האמא הערבייה כפצצה דמוגרפית, לא נשאר לי אלא לומר שמדובר בלא יותר ולא פחות מאשר פצצת סירחון. תודה רבה, אדוני. 

היו"ר מוחמד ברכה:
       
       תודה, חבר הכנסת טיבי. חבר הכנסת זחאלקה, אני מבין שאתה מחליף את חבר הכנסת עזמי בשארה.
       
נסים זאב (ש"ס):
       
       פצצה דמוגרפית זה ברכה לעם הפלסטיני - - -

היו"ר מוחמד ברכה:
       
       תודיעו למזכירות, רבותי, אני לא אמור לנחש. בבקשה, חבר הכנסת ג'מאל זחאלקה ינמק.

היו"ר ראובן ריבלין:
       
       כבוד היושב-ראש, זה סיעתי. 

היו"ר מוחמד ברכה:
       
       כן, כן, אבל שיודיעו. 

ג'מאל זחאלקה (בל"ד):
       
       חבר הכנסת בשארה דיבר באשר לחוק הקודם במקומי. 
       
       כבוד היושב-ראש, רבותי חברי הכנסת, אנחנו מתנגדים - - -

קריאות:
       
       - - -

היו"ר מוחמד ברכה:
       
       רבותי. שנייה. חבר הכנסת זאב. חבר הכנסת טיבי. תודה.

ג'מאל זחאלקה (בל"ד):
       
       אנחנו מתנגדים להחלת דין רציפות על הצעת חוק הנזיקים האזרחיים (אחריות המדינה), שמדובר בה בהגשת תביעות נגד המדינה על-ידי נתין מדינת אויב או תושב אזור עימות. 
       
       החוק הזה מנוגד לחוק הבין-לאומי תכלית הניגוד. הוא מנוגד באופן קוטבי לכל מגילות זכויות האדם ומנוגד ניגוד קוטבי לצדק הטבעי. הקביעה שמקובלת, ככלל, היא כי בעת מאבק מזוין בין עמים על כל צד לשאת בנזקיו ולטפל בנפגעיו. כשמדובר במה שקרוי "אזור עימות" - - - 
       
גדעון סער (הליכוד):
       
       כל האחריות לנזקי האינתיפאדה היא עליכם. 
       
ג'מאל זחאלקה (בל"ד):
       
       אתה ידוע, גדעון סער, כמגן זכויות האדם; אתה ידוע כמי שדורס ברגל גסה זכויות אדם. זכויות אדם בשבילך הן כמו קללה. אם אקרא לפניך את מגילת זכויות האדם במלואה אתה תתעלף, כי אתה מאמין בדיקטטורה, ולא בדמוקרטיה. הדמוקטטור הידוע. 
       
גדעון סער (הליכוד):
       
       אתה הרי חסיד של הדיקטטורה הסורית, אתה תספר לנו?
       
עסאם מח'ול (חד"ש-תע"ל):
       
       הוא מצדיע כל בוקר ל- - - 
       
ג'מאל זחאלקה (בל"ד):
       
       מוגדר כאן, בחוק הזה: "כל שטח מחוץ לשטח מדינת ישראל". בבקשה. כל שטח מחוץ לשטח מדינת ישראל – תצאו ממנו; שהצבא יסתלק ממנו. זה מה שצריך לעשות, ולא שהצבא יהיה באזור הזה, ישלוט, יהרוג, יהרוס, יעקור נטוע ואחר כך יגיד: אנחנו לא אחראים. החוק הזה מובא כאילו אין חוק בין-לאומי בעולם. זכותו המלאה של כל פלסטיני שנפגע לתבוע את מלוא הפיצויים. ואם לא ימצא סעד בבית-משפט ישראלי, זכותו המלאה לפנות לבית-דין בין-לאומי. 
       
גדעון סער (הליכוד):
       
       ומה עם יהודי שנפגע? 
       
ג'מאל זחאלקה (בל"ד):
       
       בתיהם של 18,000 אנשים נהרסו ברצועת-עזה. מי אחראי? מי הרס?

גדעון סער (הליכוד):
       
       הרשות הפלסטינית. 
       
ג'מאל זחאלקה (בל"ד):
       
       מי הרס את הבית? מי השאיר את הילדים בלי בית? מי?
       
גדעון סער (הליכוד):
       
       אתם. אתם מעודדים - - - 
       
היו"ר מוחמד ברכה:
       
       חבר הכנסת סער, הוא לא מנהל אתך דו-שיח. 
       
ג'מאל זחאלקה (בל"ד):
       
       כל המים בנהר הירדן לא ישטפו ולא ינקו את הידיים של מי שהרסו בית, של מי שזרעו אומללות וסבל, של מי שהשאירו אנשים ללא קורת-גג, של מי שהרגו, של מי שזרעו יתמות. 
       
צבי הנדל (האיחוד הלאומי - ישראל ביתנו):
       
       של מי שרצחו יהודים. 
       
ג'מאל זחאלקה (בל"ד):
       
       אם אתה לא אחראי, תצא. אתה לא יכול להגיד: אני רוצה להישאר, לשלוט - - - 
       
גדעון סער (הליכוד):
       
       אנחנו העברנו את המלחמה לשטח של הרשות הפלסטינית. זה כבר לא יהיה ברחובות שלנו, זה יהיה ברחובות של עזה, רפיח וח'אן-יונס. שם זה יהיה, לא בתל-אביב ובירושלים. 
       
היו"ר מוחמד ברכה:
       
       יש אפשרות אחרת: שלא תהיה מלחמה בכלל, לא פה ולא שם. 
       
גדעון סער (הליכוד):
       
       זה מצוין. 
       
ג'מאל זחאלקה (בל"ד):
       
       גדעון סער, תסתלק מהשטחים הכבושים. אל תגיד שזה ארץ-ישראל ולא שטח כבוש. 
       
צבי הנדל (האיחוד הלאומי - ישראל ביתנו):
       
       זה שלנו. 
       
ג'מאל זחאלקה (בל"ד):
       
       בשביל פיצויים זה לא שטח כבוש; בשביל הפוליטיקה שלך במרכז הליכוד זה לא שטח כבוש; פה זה שטח כבוש. אתה אומר: אני לא אחראי. כל מה שקורה – אני לא אחראי. 
       
גילה גמליאל (הליכוד):
       
       את מי בדיוק נבחרת לייצג?
       
ג'מאל זחאלקה (בל"ד):
       
       אני מייצג את הצדק, אם לא אכפת לך. אם זאת לא מלה גסה בשבילך. 
       
גדעון סער (הליכוד):
       
       חשבתי שהוא מייצג את הבוחרים, אני מבין שהוא מייצג את הצדק. זה דבר גדול. 
       
חיים אורון (יחד):
       
       כל אחד מייצג את הצדק שלו. 
       
היו"ר מוחמד ברכה:
       
       כל אחד מייצג את הצדק על-פי תפיסתו והבנתו ושליחות ציבור בוחריו. 
       
אברהם הירשזון (הליכוד):
       
       על זה אמר הנביא: צדק צדק תרדוף.
       
ג'מאל זחאלקה (בל"ד):
       
       אדוני היושב-ראש, אני רוצה להציע לחברי הכנסת לקרוא מה קבע בית-הדין הבין-לאומי בהאג בעניין זכויות האדם בשטחים הכבושים. בית-הדין קבע קביעה חד-משמעית, שכל זכויות האדם על-פי מגילות זכויות האדם חלות על השטחים הכבושים. יש כיבוש ישראלי במשך יותר מ-35 שנים – זו כבר לא תפיסה לוחמנית. החוק הזה מתבסס על תפיסה לוחמנית – אין תפיסה לוחמנית על-פי הדין הבין-לאומי. לכן, מי שתומך בחוק הזה מצפצף על כל העולם, ועל הצדק ועל הדין הבין-לאומי. 
       
היו"ר מוחמד ברכה:
       
       תודה. השרה ציפי לבני, האם את רוצה להשיב?
       
השרה לקליטת העלייה ציפי לבני:
       
       לא. 
       
היו"ר מוחמד ברכה:
       
       אנחנו עוברים להצבעה על הצעות סיעות חד"ש-תע"ל ובל"ד שלא להחיל דין רציפות על הצעת חוק הנזיקים האזרחיים (אחריות המדינה) (תיקון מס' 5) (הגשת תביעות נגד המדינה על-ידי נתין מדינת אויב או תושב אזור עימות), התשס"ב-2002. ההצבעה החלה. 
       
הצבעה מס' 6
       
בעד הודעת הממשלה – 20
נגד – 7
נמנעים – אין
הודעת הממשלה על רצונה להחיל דין רציפות על הצעת חוק הנזיקים האזרחיים 
(אחריות המדינה) (תיקון מס' 5) (הגשת תביעות נגד המדינה על-ידי נתין מדינת אויב 
או תושב אזור עימות), התשס"ב-2002, נתקבלה. 
       
       
היו"ר מוחמד ברכה:
       
       ברוב של 20 תומכים ושבעה מתנגדים, החליטה הכנסת להחיל דין רציפות על הצעת החוק האמורה. 

       
הודעת הממשלה על רצונה להחיל דין רציפות על הצעת חוק 
       ["דברי הכנסת", חוב' ז', עמ' ]

היו"ר מוחמד ברכה:
       
       אנחנו עוברים לנושא הבא: הצעות סיעות האיחוד הלאומי, חד"ש-תע"ל ובל"ד שלא להחיל דין רציפות על הצעת חוק הפסיכולוגים (תיקון מס' 4), התשס"ב-2002. חבר הכנסת אריה אלדד ינמק את הצעת סיעת האיחוד הלאומי. בבקשה, אדוני. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, רק אתמול קראנו ידיעה אחת מני רבות על חולה נפש שרצח את אביו לפני שנים מספר, שוחרר מאשפוז ותקף בגרזן את אמו ואת אחיו, והם פצועים קשה. אחרי שרצח את אביו הוכרז, מטבע הדברים, לא כשיר לעמוד לדין, והיה במסגרת פיקוח של משרד הבריאות, בקהילה, מה שלא מנע ממנו לנסות לרצוח שוב. יש להניח כי שוב יוכרז בלתי כשיר לעמוד לדין, שכן הוא חולה נפש, ויאושפז, ובעוד חצי שנה יקום פסיכולוג או פסיכיאטר תורן ויכריז עליו שהוא בריא ויכול להשתחרר, ושוב יצא לרחובות ויוכל לרצוח. מי שהיה זקוק לדוגמה למשבר העמוק, אם לא לומר לפשיטת הרגל המוחלטת של הטיפול בחולי נפש בארץ, קיבל אותה שוב אתמול. 
       
       חוק הפסיכולוגים הוא חוק חשוב. הוא חשוב מכדי שנניח לממשלה להכניס אותו למסלול מואץ של טיפול בהנחה שהכול בסדר. אני מבקש לשוב ולדון בחוק בקריאה ראשונה, כדי לתקן אותו כך שלא יהיה אפשר להתייחס למתמחה כאל מי שסיים את הכשרתו. בייחוד נכונים הדברים לגבי אותה אוכלוסייה שהחוק בא להסדיר את מעמדה, פסיכולוגים שסיימו את לימודיהם במוסדות שונים בחוץ-לארץ וזקוקים לתקופה של השלמת לימודים או הכשרה עיונית או מעשית בארץ.
       
       לו היתה בארץ מערכת חזקה ופורחת של בריאות הנפש, היינו יכולים למשוך בכתפינו ולקוות שיהיה בסדר, או לקוות שהמערכת תהיה חזקה דיה כדי לפצות על חולשות מרכיביה, מתמחה כזה או פסיכולוג אחר, גם אם הם באים ממקורות הכשרה שונים, מאסכולות שונות, מרמות לימוד וחשיפה מעשית שאינן ניתנות בדיוק למדידה ולהערכה. אבל בשל החולשות האינהרנטיות של המקצוע, שאי-אפשר למדוד בו הצלחה וגם קל להתכחש לכישלונות, מקצוע שאין בו מדדים מדויקים לתחלואה או לבריאות ומתרכזים בו מטפלים שונים המגיעים לתחום גם מתוך מסע עצמי בניסיון לפתור בעיות  אישיות – אנו מקבלים תחום בעייתי ביותר, רגיש ביותר, בלתי יציב. צריך רק לעקוב אחר הדיווחים הרבים על חולי נפש המטופלים בקהילה או במוסדות והפוגעים בעצמם או בזולתם בלא שמטפליהם ידעו להזהיר על כך מראש, להגן עליהם או על משפחתם, כדי להבין שאין במקצוע הזה כלים מדויקים להערכה, לאבחון או לטיפול. 
       
       מצב זה לא רק שאינו מאפשר לנו לקבל בשוויון נפש את מה שמציעים לנו היום להחיל עליו דין רציפות – כי אם נצא מנקודת ההנחה שבכנסת הקודמת התקיים דיון ראוי בנושא הזה לא נוכל להתקדם לחוק בלא דיון מחדש בקריאה הראשונה שלו. 
       
       מצטרפים לכך הקשיים העצומים שמשרד האוצר מערים על משרד הבריאות ועל קופות-החולים בחזית הקשה הזאת. העיקרון שהאוצר מטיף לו, שמשרד הבריאות לא יהיה ספק שירותים אלא רגולטור, הוא כשלעצמו ראוי; אבל האוצר מבקש שמערכת הבריאות של המבטחים תקבל עליה את הטיפול בחולי הנפש בקהילה בלי תוספת אמיתית של משאבים. זוהי דרישה צינית של האוצר, שאינו מנסה באמת לבחון את המערכת המורכבת הזאת ואת הדרכים לשפר אותה, אלא מזהה מקור לקיצוץ תקציבי והטלת עומס נוסף על המשפחה, על הקהילה ועל המבטחים. 
       
       מי שחווה מצב שבו בן-המשפחה החי בבית סובל ממחלת נפש, ונתקל מקרוב באוזלת היד הנוראה של פסיכיאטרים ופסיכולוגים, של מוסדות ומרפאות, וצריך להתמודד יום-יום בעצמו עם הפחד הנורא שמא ירצח בן המשפחה החולה מישהו מבני המשפחה או מהשכנים, יפגע בילד או באשה או יתאבד – וצריך להתמודד עם הקשיים האלה בעצמו, משום שאלפי מיטות אשפוז פסיכיאטרי נסגרו במין שרלטנות של מטפלים שחברו לתאוות הקיצוצים של האוצר, אלה שעשו אידיאולוגיה מרעיון "הטיפול בקהילה" ואלה שגיחכו והבינו שהם מטילים את כל המעמסה על המשפחה – רק מי שחווה את כל אלה מכיר מקרוב את הבעייתיות הקשה של הטיפול בחולי הנפש בישראל. רק הוא מבין כי אסור לנו היום לטאטא את הטיפול בחוק הזה אל תוך מערבל המזון המהיר של הקריאה השנייה והקריאה השלישית במליאה, אלא עלינו לשוב ולדון בחוק הזה שוב בקריאה ראשונה, ולתבוע ממשרד הבריאות ומהאוצר כאחד פתרונות אמיתיים למצוקת מערכת בריאות הנפש בישראל, שהיא מערכת חולה מאוד. תודה רבה. 
       
היו"ר מיכאל נודלמן:
       
       תודה. חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אכן, צדק חבר הכנסת אלדד במשפט האחרון, שמערכת בריאות הנפש במדינת ישראל חולה מאוד. אני חושב שהאמירה הזאת נכונה בכמה וכמה תחומים. 
       
       הבוקר התקיים בוועדת החוקה, חוק ומשפט דיון - לרגל יום זכויות האזרח -  בנושא טוהר הנשק בצה"ל. כל מיני אמירות על המוסריות, על טוהר הנשק, על הרגישות, על הצבא או הכיבוש, אפילו עד כמה שזה יכול להישמע פרדוקסלי, הכיבוש  הנאור - כל זה מתנפץ באופן סדרתי מול עינינו. 
       
       לא היינו צריכים לראות את הפשעים, הטיוחים, השקרים, את הקלות האיומה בלחיצה על  ההדק, כדי לדעת שהכיבוש משחית. היו אנשים חכמים שראו את הנולד עוד באותו יום שהכיבוש הזה התקיים ב-1967. הסיעה שלנו, סיעת הרשימה הקומוניסטית החדשה, שנקראה אז כך, של המפלגה הקומוניסטית, של רק"ח, היתה הסיעה היחידה בעצם שהתנגדה לאותה מלחמה איומה, לאותה מלחמה מסוכנת. אבל אחר כך גם אחרים וטובים אמרו את דבריהם על ההשחתה הבלתי-נמנעת של הכיבוש הזה לחברה שלמה,  לחברה של עריצות ושל שליטה על עם אחר. 
       
       במהלך הדיון הזה אנחנו יכולים לזכור לטובה את זעקותיו ואזהרותיו של פרופסור ישעיהו ליבוביץ, שאמר וצפה כמה הכיבוש הזה, כמה הניצחון הזה הוא תבוסה מוסרית. והדברים אכן מתבצעים מול עינינו יום-יום. 
       
       לפני יומיים פרסם עיתון "מעריב" תחקיר על רצח פלסטיני ועל השיפוץ שעבר התחקיר באותו אירוע. לאחר מכן התעורר מצפונו של אחד החיילים שאמר את האמת. הסתבר שהתיק הזה הצטרף לעוד כמה וכמה תיקים, על שכתוב עובדות, על העלמת האמת, על שקרים כנורמה שמתרחשים בצל פשעי הכיבוש.  
       
       גם בעצם הימים האלה אנחנו עוקבים אחר אותו אירוע שבו מ"פ של צבא הכיבוש בשטחים ירה בילדה  ואחר כך הלך לעשות וידוא הריגה. אחר כך הם שיקרו, לרבות לרמטכ"ל עצמו. הרמטכ"ל לקח על עצמו אחריות ואמר שלא היו דברים. אחר כך התגלה שאכן הדברים היו ועוד איך היו. 
       
       לא מזמן, בכפר ליד חברון, במחסום של הצבא, התרענו על נוהג שקיים באותו מחסום, של גביית דמי חסות, "חאווה", מהאזרחים הפלסטינים כאשר הם עוברים את המחסום. על-פי האוטו, זה 5 שקלים, זה 10 שקלים; אם לא, הוא צריך לעשות סיבוב של 20 ק"מ בדרך לא סלולה, דבר שלוקח לו חצי שעה. אמרו שזה לא נכון, לא ייתכן, מה פתאום שהצבא יעשה דבר כזה. אחר כך הסתבר שהדברים נכונים. 
       
       היום הוזכרו בוועדת החוקה מעשי ביזה וגנבה שמבצעים חיילי צבא הכיבוש בבתים הפלסטיניים שאליהם הם פורצים. הדברים לא חדשים לנו, גם לא חדשים לכנסת, אבל לפעמים כושר ההקשבה, כושר השמיעה הוא כל כך לקוי, שאנשים לא שומעים, רק שומעים את עצמם ומוקסמים מהדברים שהם אומרים לעצמם והמראות שלהם בראי. 
       
       אז, כשהיו אותן זוועות במחנה ג'נין, אחר כך בקסבה בשכם וגם בבית-לחם, התרענו על מעשי ביזה שמתקיימים בחסות הכוח, הכיבוש, הדיכוי וההרג, והנה מסתבר שהדברים נכונים. 
       
       הכיבוש גורם לפלסטינים את מה שהוא גורם, על-ידי רצח והריגה, על-ידי מצור, על-ידי הריסת הכלכלה, עקירת העצים, אבל תראו מה הוא עושה גם לחברה בישראל, לערכים  של זכויות אדם, למושגים של חיי אדם, למעמד של קדושת חיי האדם. בעצם, הכיבוש הזה, בו-בזמן שהוא הורג בפלסטינים, הוא משחית כל חלקה טובה בחברה הישראלית. לכן סיומו הוא לא רק שאלה של זכויות אדם, אלא סיומו הוא שאלה של הצלת הפלסטינים והישראלים מהתוצאות ההרסניות של הכיבוש הזה. תודה רבה, אדוני. 

היו"ר מיכאל נודלמן:
       
       תודה. חבר הכנסת ואסל טאהא, בבקשה. 
       
ואסל טאהא (בל"ד):
       
       אדוני היושב-ראש, חברי הכנסת, יש מקום לקבל את הצעת החוק הזאת ולא להתנגד לה. הנימוקים ששמענו הם נימוקים נכונים, ואנחנו נציג את עמדתנו בהמשך הדיון על הצעת החוק הזאת. 
       
       לכן, אדוני היושב-ראש, רציתי לנצל את הזמן שנותר על מנת לדבר על העניין האקטואלי, האווירה שנוצרה אחרי שחרור אסירים מצרים או תלמידים מצרים וגם שחרור של ישראלי שהיה כלוא במצרים. האווירה הזאת שנוצרה, רבותי חברי הכנסת, היא זדונית, מתוכננת מראש, כדי לפתוח דרך מילוט מהלחץ ומההתחייבויות. 
       
       החבילה שנחתמה יש בה עוד התחייבויות של שחרור פלסטינים, של הקלות, ונדמה לי שיש  גם לחץ בין-לאומי בכיוון אחר, בכיוון של כינון ועידה בלונדון, שמטרתה לדון בצורה ברורה בהקמת ובכינון מדינה פלסטינית. האווירה הזאת שמנסים להעלות, לדבר ולביים,  מטרתה להתחמק מהוועידה הזאת, ועידת לונדון, ומטרתה גם לשכנע את האירופים שיש נורמליזציה; הנה האווירה היא בכיוון הנכון, יש חזרה למסלול הנכון ואין צורך בהתערבותכם, בהתערבותו של בלייר ובהתערבותם של האירופים. אין צורך. הנה, אנחנו והמצרים מסתדרים, אנחנו חותמים על הסכמים, השגריר יחזור, כולם יחזרו, ובמסלול של המשא-ומתן עם הפלסטינים נחכה עד שייבחר מי שאנחנו יכולים לנהל אתו משא-ומתן; כך לפחות הטענות הישראליות,  הטענה של מנכ"ל משרד החוץ או מי שמייצג את משרד החוץ, ראש המטה המדיני במשרד החוץ, שמנהל את העניין הזה, והוא אמר את זה בצורה ברורה לגמרי. הוא אמר שאם הוועידה הזאת תיכפה עלינו, אנחנו לא נשתתף בה. זאת אומרת, יש מראש עמדה זדונית של ישראל שלא תשתתף בוועידה הזאת, כי הוועידה הזאת תלחץ על ישראל למלא את התחייבויותיה כלפי הפלסטינים וכלפי האזור.
       
        לכן, לפי דעתי, האווירה הזאת היא אווירה זדונית שמטרתה להתחמק מהלחץ הבין-לאומי שמופעל כרגע ויופעל על ישראל אחרי הבחירות הפלסטיניות. הם רוצים להקדים לתרופה למכה או ללחץ הזה בזה שיש אווירה נורמלית ואנחנו ננהל משא-ומתן עם הפלסטינים, והיחסים עם מצרים חוזרים למסלולם הנכון. וזאת, אף שכולנו יודעים שהאווירה הזאת היא אווירה זמנית, היא אווירה שלא תיתן ולא תניב תוצאות. היא לא תייצר תוצאות אמיתיות כל עוד הנושא של הכיבוש הוא הנושא החשוב, כל עוד ממשלת ישראל לא מבצעת את ההתחייבויות כלפי הפלסטינים וכלפי האזור כולו.
       
       אדוני היושב-ראש, חוששני שהאווירה הזאת תוביל מצד אחר לעוד עימות ולעוד עימות, ואנחנו כאן, חובתנו כחברי הכנסת להזהיר ולומר, שהאווירה הזאת, אם היא באמת אווירה אותנטית ואמיתית, יש לנצל אותה באמת כדי להעלות תוכניות רציניות למשא-ומתן עם הפלסטינים, שידברו על שלום צודק, על כל הבעיות, שיושיטו יד אמיתית ליד המושטת מדמשק לשלום, שייענו ליוזמה שהיתה בביירות לשלום, לנורמליזציה ולהכרה הדדית תוך כדי הקמת מדינה פלסטינית שבירתה מזרח-ירושלים ופתרון צודק לפליטים. אלו הבעיות האמיתיות, ולא תוכל שום ממשלה, אדוני היושב-ראש, להתעלם מהאלמנטים האלה או מהפקטורים של הסכסוך ושל הבעיה הפלסטינית-הישראלית.
       
היו"ר מוחמד ברכה:
       
       תודה לחבר הכנסת ואסל טאהא. השרה ציפי לבני רוצה להשיב?

השרה לקליטת העלייה ציפי לבני:
       
       לא, אפשר להצביע.

היו"ר מוחמד ברכה:
       
       חברי הכנסת, נא לתפוס את מקומותיכם. אנחנו נצביע על הצעות סיעות האיחוד הלאומי,  חד"ש-תע"ל ובל"ד שלא להחיל דין רציפות על הצעת חוק הפסיכולוגים (תיקון מס' 4), התשס"ב-2002. ההצבעה החלה. בעד זה בעד לא להחיל את הרציפות. 
       
הצבעה מס' 7
       
בעד הודעת הממשלה - 14
נגד - 7
נמנעים - 2
הודעת הממשלה על רצונה להחיל דין רציפות על הצעת חוק הפסיכולוגים 
(תיקון מס' 4), התשס"ב-2002, נתקבלה.
       
היו"ר מוחמד ברכה:
       
       ברוב של 14 מול שמונה ושני נמנעים, הכנסת החליטה להחיל דין רציפות על הצעת החוק האמורה. 
       
       
מסמכים שהונחו על שולחן הכנסת

היו"ר מוחמד ברכה:
       
       הודעה לסגנית מזכיר הכנסת. בבקשה, גברתי.

סגנית מזכיר הכנסת רות קפלן:
       
       ברשות יושב-ראש הישיבה, הנני מתכבדת להודיע, כי הונחה על שולחן חברי הכנסת החלטה בדבר חלוקת הצעת חוק לתיקון פקודת מס הכנסה (מס' 141), התשס"ד-2004, לפי סעיף 121 לתקנון הכנסת. תודה רבה. 
       

הצעת חוק ועדות חקירה (תיקון מס' 5) 
(הגבלות לעניין עיון בחומר חקירה), התשס"ה-2004 
       [רשומות (הצעות חוק, חוב' מ/138).]
(קריאה ראשונה)
       
היו"ר מוחמד ברכה:

       אנחנו עוברים לסעיף הבא: הצעת חוק ועדות חקירה (תיקון מס' 5) (הגבלות לעניין עיון בחומר חקירה), התשס"ה-2004, קריאה ראשונה. תציג את הצעת החוק השרה ציפי לבני. בבקשה, גברתי. אחר כך יש רשימת דוברים, ואנחנו כמובן נלך על-פיה.

אברהם הירשזון (הליכוד):
       
       נדמה לי שפיצול - לפני כן.

היו"ר מוחמד ברכה:
       
       נציג קודם את הצעת החוק. השרה כבר על הבמה ולא נוריד אותה עכשיו. בבקשה, גברתי.

שרת המשפטים ציפי לבני:
       
       תודה רבה. 
       
       אדוני היושב-ראש, כנסת נכבדה, מטרת הצעת חוק ועדות חקירה (תיקון מס' 5) (הגבלות לעניין עיון בחומר חקירה) היא להסדיר חשיפת דוח, פרוטוקול וחומר אחר ששימש ועדת חקירה ממלכתית  בתום פרק הזמן שקבעה הוועדה כי אין לפרסמם.
       
       המתכונת של ההסדר הזה דומה למה שקבוע בחוק הארכיונים. ועדת-אגרנט, שהוקמה לבדיקת מלחמת יום הכיפורים, קבעה ב-28 בינואר 1975, כי הפרוטוקולים והמסמכים שנתקבלו על-ידה ייגנזו לתקופה של 30 שנה. לא נקבע מנגנון לבדיקת החומר טרם פרסומו בתום תקופת 30 השנה, וכמו כל דבר, גם 30 שנה מגיע זמנן והן מסתיימות. 
       
       ב-1994 התירה הממשלה, באישור ועדת החוץ והביטחון, לעיין בדוח הוועדה, למעט חלקים מסוימים ממנו. נקבע על-ידי צה"ל, ביטחון שדה, כי החלק החסוי של הדוח, הפרוטוקולים והתיעוד הנלווה אליהם, כולל מידע מסווג ביותר, שגילויו עלול לפגוע בביטחון המדינה גם כיום, 30 שנה אחרי. מאחר שיש לקונה בחוק, לא ברור, יש ספק פרשני אם ניתן להחיל את חוק הארכיונים שקובע ממילא את ההסדר שאנחנו מציעים עכשיו - לא ברור אם הוא חל על החומר הזה, ומוצע לקבוע כי משחלף פרק הזמן שקבעה ועדת החקירה, החומר יהיה פתוח לעיון הציבור, אלא אם קבע הגנז, באישור ועדת השרים, כי החומר או חלקו סודיים. במקרה כזה ניתן יהיה לקבוע שורה של מגבלות על העיון. 
       
       החוק יחול רטרואקטיבית גם על דוח, פרוטוקול וחומר נלווה של ועדת חקירה שסיימה את עבודתה  לפני פרסום החוק, אם הוועדה הגבילה את פרסומם אך טרם חלפה תקופת ההגבלה. זאת אומרת, הרטרואקטיביות היא רק אם טרם חלפה תקופת ההגבלה. 
       
       אני מבקשת מהכנסת לאשר את הצעת החוק. 
       
היו"ר מוחמד ברכה:
       
       תודה, גברתי השרה.
       

הצעת ועדת הכספים בדבר חלוקת הצעת חוק לתיקון פקודת מס הכנסה 
(מס' 141), התשס"ד-2004
       [נספחות.]
       
היו"ר מוחמד ברכה:

       איפה יושב-ראש ועדת הכספים?  חבר הכנסת בנלולו, אתה מציג את ההודעה של ועדת הכספים? אני מודיע שאנחנו סוטים מהנושא שהעלתה השרה לבני. נעבור להודעה של ועדת הכספים, שיביא בשם הוועדה חבר הכנסת דניאל בנלולו. נקיים הצבעה על הודעתו ואחר כך נעבור לרשימת הדוברים בהצעת החוק שהציגה השרה ציפי לבני. בבקשה, חבר הכנסת בנלולו. 

דניאל בנלולו (בשם ועדת הכספים):
       
       אדוני היושב-ראש, ידידי חברי הכנסת, החלטה בדבר חלוקת הצעת חוק לתיקון פקודת מס הכנסה (מס' 141), התשס"ד-2004, לפי סעיף 121 לתקנון הכנסת. 
       
       על-פי הצעת ועדת הכספים הכנסת מחליטה, בהתאם לסעיף 121 לתקנון הכנסת, להרשות לוועדת הכספים להביא לקריאה שנייה ולקריאה שלישית חלק מהצעת חוק לתיקון פקודת מס הכנסה (מס' 141), התשס"ד-2004, כך שלא ייכללו בהצעה הסעיפים 1-8, 9(1), 9(3), 10, 11, 12(1), 13(1)(א), 13(3) ו-17-19, שעניינם תיקונים טכניים שונים בפקודת מס הכנסה, וכן סוגיית שיעור המס החל במכירת נייר ערך על-ידי מוכר שחלות עליו הוראות חוק מס הכנסה (תיאומים בשל אינפלציה), התשמ"ה-1985, והם יובאו לפני הכנסת לחוד. 
       
       אני מבקש להצביע על ההודעה. תודה.
       
היו"ר מוחמד ברכה:
       
       רבותי, נעבור להצבעה על הודעת ועדת הכספים. ההצבעה החלה. מי בעד? מי נגד? 

הצבעה מס' 8  
       
בעד הצעת ועדת הכספים  – 14
נגד – 1
נמנעים – 1
הצעת ועדת הכספים בדבר חלוקת הצעת חוק לתיקון פקודת מס הכנסה (מס' 141), 
התשס"ד-2004, נתקבלה.

היו"ר מוחמד ברכה:
       
       ברוב של 14 תומכים, מתנגד אחד ונמנע אחד, אישרה הכנסת את הודעת ועדת הכספים.

       
הצעת חוק ועדות חקירה (תיקון מס' 5) 
(הגבלות לעניין עיון בחומר חקירה), התשס"ה-2004 
(קריאה ראשונה)

היו"ר מוחמד ברכה:
       
       נעבור לדיון על הצעת חוק ועדות חקירה (תיקון מס' 5), שהציגה השר ציפי לבני. ראשון הדוברים – חבר הכנסת עבד-אלמאלכ דהאמשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אני רוצה להסב את תשומת לבך לכך שעל המסכים הופיע שהצבענו על הצעת חוק ועדות חקירה.
       
היו"ר מוחמד ברכה:
       
       כנראה חלה טעות. ההצבעה שהסתיימה זה עתה והכרזתי עליה היתה על הודעת ועדת הכספים ולא על הצעת החוק שהציגה השרה לבני לפני כמה רגעים. חבר הכנסת דהאמשה, בבקשה. שלוש דקות לרשותך. 
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אם הבנתי נכון את דברי השרה בהקדמה להצעת החוק, מדובר כאן במציאת מכניזם ודרך שלא לכבד את החלטת ועדת-אגרנט מלפני 30 שנה, שחלקים שהיו בדוח הוועדה יתפרסמו רק לאחר 30 שנה. הצעת החוק הזאת רוצה לתת תוקף לדחייה נוספת, לאחר 30 שנה, של פרסום המסקנות או של פתיחת הדיון לציבור. מובן שההליך הוא כללי ומדבר על ועדות חקירה בכלל. 
       
       אינני יודע אם זה מתיישר עם רוחה של הדמוקרטיה ושל זכות הציבור לדעת – להמשיך, לאחר 30 שנים מקרות אירועים מסוימים, לשמור אותם בסוד. עד מתי? הרי לכל חוק יש תקופה מוגדרת, גם לחוקים של סודות בכלל ושל סודות צבאיים בפרט. לא הבנתי אם לפי הצעת החוק שלפנינו יש הגבלה נוספת, או שמא אפשר למשוך את זה גם בלי שום הגבלת זמן. 
       
       אינני בעד חשיפת סודות צבאיים, כמובן. לא בשביל זה עליתי לדבר, ולא זו  מטרתי, אבל נדמה לי שהארכה בלי סוף נוגדת בסופו של דבר את הרוח הדמוקרטית של משטר חוקי. נדמה לי שבמדינות מתוקנות יש הגבלת זמן של 20 או 30 שנה כדי למנוע מהציבור לדעת. 
       
       הרי בכלל, מה היה הטעם ומה היתה הרוח של החקירה? לחקור דברים ולהביאם בסוף לידיעת הציבור. הוועדה חקרה, הסיקה מסקנות וקבעה שחלק מהדברים ייפתחו לאחר 30 שנה. עכשיו רוצים לחוקק חוק שגם לאחר 30 שנה הדברים האלה לא ייפתחו. שוב, איני יודע מה יש שם, ואיני מחווה דעה על העניינים עצמם, אבל אכפת לי מהעניין העקרוני, מהרוח של משטר דמוקרטי ומכך שהתקופה הזאת חייבת להיות מוגבלת בסופו של דבר. 
       
       נדמה לי שגישה עניינית היתה אולי לברר, גם במקרה הזה, איזה חלק אפשר לחשוף ואיזה חלק – יכול להיות שלגבי חלק מזערי או נקודה מסוימת או אירוע מסוים שעדיין עשויים להיות אקטואליים יכולה להיות מניעה, אבל לא יכול להיות שתהיה הארכה גורפת וללא הגבלת זמן. תודה רבה, אדוני.
       
היו"ר ראובן ריבלין:
       
       תודה רבה לחבר הכנסת דהאמשה. חבר הכנסת משה גפני – אינו נוכח; חבר הכנסת אברהם רביץ – אינו נוכח. חבר הכנסת חיים אורון, בבקשה. 
       
חיים אורון (יחד):
       
       אדוני היושב-ראש, חברי הכנסת, אני חושב שהצעת החוק, כפי שהונחה על שולחן הכנסת, אינה במקומה. לא שאין סודות שצריך להמשיך להגן עליהם גם מעבר לתאריך מסוים; לא שאין נושאים שראוי שיימצא מנגנון להמשיך לקיים סביבם מעטה של סודיות, אבל מה שמוצע כאן הוא בעצם לתת – בואו נגיד את האמת – למערכת הפוליטית, קרי לוועדת שרים, להחליט מה כן ומה לא. תראו מה קורה עם כל מיני רשימות או מחקרים של מחלקת המחקר של צה"ל בנושא מלחמת יום הכיפורים, אילו מלחמות מתנהלות על פרסומם או אי-פרסומם, אף שעברו 30 שנה וחלק מהמעורבים במלחמות ישראל שמדובר בהן ובוועדות החקירה שהיו אחר כך עדיין נמצאים אתנו – עד מאה-ועשרים –  חלקם אנשים מאוד מעורבים ומאוד פוליטיים, למשל ראש הממשלה. 
       
       לא אחת התעוררה השאלה אם מחקרים מסוימים של צה"ל או דוחות מסוימים של צה"ל שקשורים בעת ההיא אינם מתפרסמים לא משיקולים נקיים של טיב המחקר ההיסטורי או מידת החשאיות היאה לחלקים מתוכם, אלא משיקולים אחרים; אינטרסים מסוגים אחרים שהשם הכולל להם הוא פוליטי, אבל הם יכולים להיות סתם אישיים. 
       
       לכן, כל מנגנון שלא מובנה בתוכו מנגנון שמוציא את זה, מרחיק את זה מהמערכת הפוליטית –  העובדה שגנזך המדינה שותף לשרים היא חשובה מאוד, אבל היא אינה פותרת את העניין, כי ועדת השרים - - -
       
יוסף פריצקי (שינוי):
       
       היא שומעת אותו, הוא לא שותף. הוא צד.
       
חיים אורון (יחד):
       
       נכון. כששאלתי את השרה היא אמרה לי שגם גנזך המדינה. יפה מאוד. חייב להיות מובנה בתוך המנגנון הזה מנגנון חוץ-פוליטי, סמי-משפטי, סמי-מדעי, אולי משפטי ממש, אני לא יודע. 
       
       אני לא חושב שהצעת החוק הזאת היא בקטגוריה של "נתקן אותה במשהו", כי לא מדובר בלתקן אותה במשהו, אלא בחוק אחר. אם כך, אני מציע שההצעה הזאת תיפול, ותתכבד הממשלה, או יתכבדו מי מחברי הכנסת, להניח על שולחן הכנסת חוק שתהיה לו תכלית אחת בלבד: סינון המידע בתוך תקופת ההקפאה למידע שעל-פי אמות מידה יותר מרוחקות מאלה של אנשים במערכת הפוליטית, אמות מידה מקצועיות – לצורך העניין הזה "מקצועי" משמעותו הגנה על סודות מדינה אמיתיים. כל דבר אחר, אחרי 30 שנה, אינו שייך לעניין.
       
היו"ר ראובן ריבלין:
       
       תודה. חבר הכנסת יוסף פריצקי, בבקשה. אחריו - חבר הכנסת איוב קרא; אחריו - חבר הכנסת מגלי והבה, ואם לא – חבר הכנסת ג'מאל זחאלקה. 

יוסף פריצקי (שינוי):
       
       אדוני היושב-ראש, כנסת נכבדה, אני רוצה להחרות להחזיק אחרי מה שאמר חברי, חבר הכנסת חיים אורון, ולהסכים במידה רבה עם דבריו. למה בעצם מקימים בישראל ועדות חקירה? גברתי ממלאת-מקום שר המשפטים, מה היא ההיסטוריה של הקמת ועדות חקירה? יש אירוע מאוד טראומטי ומאוד דרמטי בקורות החיים שלנו, בקורות האומה, החל ממניות הבנקים ועבור למלחמת יום כיפור ועוד כהנה והנה אירועים שהציבור אומר: רגע. אנחנו רוצים להפקיד בידי גוף בלתי תלוי שיספר לנו מה בעצם קרה כאן. הרי הכנסת יכולה לחקור. אפשר להגיש שאילתות. לא, הקימו את המנגנון ששמו "ועדת חקירה" כדי להוציא את העובדות אל האור. קודם כול, זה העיקרון הראשון. העיקרון הוא לא לחקור כדי שזה יהיה באיזה גנזך שהוא. העיקרון הוא לחקור כדי שאנשים ידעו מה קרה וכדי שהדברים יהיו ברורים וחשופים וגלויים על השולחן, כדי שאור השמש ישזוף את הממצאים.
       
       נכון שיש מקרים שבהם יש ממצאים מסוימים או דברים מסוימים שאי-אפשר לגלותם מטעמי ביטחון המדינה, אולי מטעמי צנעת הפרט ואולי מטעמים כאלה ואחרים. הדבר הראשון שהיה צריך לקבוע בחוק הזה, גברתי ממלאת-מקום השר, ודרך אגב אני מאחל לך שלא תהיי ממלאת-מקום אלא שרה - - -
       
שרת המשפטים ציפי לבני:
       
       תודה רבה.
       
גדעון סער (הליכוד):
       
       אני מניח שאתה רואה בשינויים בתפקיד שינוי חיובי.
       
יוסף פריצקי (שינוי):
       
       אדוני, נעזוב את השינוי.
       
       קודם כול, מה שהיה צריך להיות בהצעת החוק הזאת הוא תקופת זמן שאחריה מפרסמים הכול - 20 שנה, 25 שנה או 30 שנה. אבל, למשל, אחרי 30 שנה מותר לדעת הכול? או אולי לומר: 30 שנה, אבל במקרים מיוחדים, בראשות שופט בית-המשפט העליון בדימוס שיקבע ויגיד, או-אז - - -
       
       מה עושים כאן? עושים כאן דבר נהדר. אומרים: ישמור החתול על השמנת. הוועדה יכולה לומר שחלק מהחומר שלה יהיה חסוי, ואם היא לא תאמר, ממשלה שיש לה אינטרס ברור - מה לעשות? פעם אנחנו עם הממשלה ופעם אנחנו נגד, אבל צריך לראות זאת - לפעמים לא לפרסם דברים. להיפך, ממשלה, גוף פוליטי, לא רוצה שיצאו הדברים החוצה, משום שאולי ועדת החקירה חושפת את קלונה של הממשלה, את מחדליה ואת מעשיה האיומים והנוראים. ברור הוא, ובצדק אומר חברי חבר הכנסת אורון, שוועדת חקירה - הממשלה תעשה ככל שביכולתה כדי להוריד ממצאים שאינם נוחים לה.
       
       אדוני היושב-ראש, לו היה מדובר בהצעת חוק פרטית הייתי מצביע בעד והייתי אומר: כי אם לא, נחכה שישה חודשים. זה לא ראוי. הביא זאת חבר כנסת. נתקן לקראת הקריאה הראשונה. אבל זו הצעת חוק ממשלתית. תתכבד הממשלה, תמשוך אותה, או שנפיל אותה, ובתוך 48 שעות היא יכולה להביא הצעה אחרת, טובה יותר וראויה יותר.
       
       אדוני יושב-ראש הקואליציה, העיקרון, שצריך לפעמים לשלול, הוא רעיון נכון, אבל לא כך - במגבלה, בתוך פרק זמן סביר. הרי אתם, הליכוד, לא הייתם עולים לשלטון לולא ועדת-אגרנט. תודה רבה.
       
היו"ר ראובן ריבלין:
       
       תודה רבה לחבר הכנסת פריצקי. הבא אחריו הוא חבר הכנסת איוב קרא, והוא אינו נוכח. חבר הכנסת מגלי והבה - אינו נוכח.  חבר הכנסת ג'מאל זחאלקה, בבקשה.
       
       אנחנו מקפידים של שלוש דקות, ואני מוכרח לומר שחברי הכנסת עומדים בזמנים בצורה יפה. אחרת, לא נגמור היום. בתחילת היום, כאשר היו נושאים יותר מופשטים, אנחנו נתנו את האפשרות להרחיב.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אני רוצה לספר מקרה שמעיד על הסכנה שבחוק הזה. בשביתת האסירים האחרונה פנה ארגון "עדאלה" לשירות בתי-הסוהר וביקש את ההמלצות ואת הדיונים של ועדת-לוי, שהוקמה בעקבות שביתה אחרת שהיתה עשר שנים לפני כן. היו לוועדה החלטות והמלצות, ועמותת "עדאלה" ביקשה את הפרטים. התשובה שקיבלה "עדאלה" - ויש לי במשרד התשובה - היא שמדובר בחומר מסווג סודי ביותר שאסור לפרסמו ופרסומו עלול לגרום נזק עצום לביטחון ולכל מיני דברים. זו תשובה גורפת וחד-משמעית. אחד מחברי העמותה אמר: למרות התשובה הזאת, אנסה להשיג את החומר הסודי הזה. מה עשה?
       
היו"ר ראובן ריבלין:
       
       גבירותי הנכבדות, השרות והשרות לעתיד וכל שאר הדברים, אתן ליד הפודיום, וקשה לחבר הכנסת זחאלקה לדבר.

חיים אורון (יחד):
       
       האם אני חש פה איזה שהוא מהפך פמיניסטי בכנסת?
       
היו"ר ראובן ריבלין:
       
       לא, להיפך. אני לא רואה כל הבדל בין המינים.
       
ג'מאל זחאלקה (בל"ד):
       
       אני מקווה שההפרעות הן לא על חשבוני.
       
חיים אורון (יחד):
       
       - - -
       
איתן כבל (העבודה-מימד):
       
       אדוני היושב-ראש, זה החוק הבא: שוויון בין המינים.
       
היו"ר ראובן ריבלין:
       
       אני, כמובן, מוסיף לך - - -
       
ג'מאל זחאלקה (בל"ד):
       
       למרות התשובה שזה חומר סודי ומסווג, אחד מחברי העמותה אמר: אנסה להשיג את החומר הסודי. מה עשה? הוא הלך לחדר הסמוך וחיפש באינטרנט. יצא שכל ההמלצות וההחלטות וחלק מדיוני הוועדה נמצאים באתר משרד החוץ הישראלי. הכול. יש לי הדוקומנט של התשובה שזה חומר סודי ומסווג והתדפיס של ההחלטות באתר האינטרנט של משרד החוץ הישראלי.
       
יוסף פריצקי (שינוי):
       
       אולי גם האתר סודי.
       
ג'מאל זחאלקה (בל"ד):
       
       מי יכול לטעון - -
       

איתן כבל (העבודה-מימד):
       
       אולי האקר פרץ.
       
יוסף פריצקי (שינוי):
       
       זה אתר סודי.
       
ג'מאל זחאלקה (בל"ד):
       
       - - שהם נותנים לחתול לשמור על השמנת? מישהו יכול לטעום או אפילו לראות את השמנת? ברור שתמיד יישארו אינטרסים פוליטיים, ויש אנשים עם זיכרון פוליטי ארוך. בוועדות חקירה אפשר לקבור את הדיונים שלהן ואת ההחלטות שלהן, חלק גדול מההחלטות שלהן, לעשרות שנים. עד עכשיו יש חומר סודי יותר מ-50 שנה. אי-אפשר. רוח החוק של חופש מידע - החוק שמוצע כאן מנוגד לו בתכלית הניגוד. 
       
       לכן, אני מציע שאנחנו נדחה את החוק הזה, או לחלופין לקבל את עצתו של חבר הכנסת פריצקי, שאני מברך אותו כאופוזיציונר, שייעשו שינויים עמוקים בחוק. אני בעד בכיוון של הקלה ולא החמרה. תודה רבה.
       
היו"ר ראובן ריבלין:
       
       תודה רבה. סגן היושב-ראש חמי דורון, כל הטלוויזיות רואות מה שאתה עושה.
       
       חבר הכנסת עזמי בשארה - אינו נוכח. חבר הכנסת אריה אלדד, בבקשה.  אחריו - חברי הכנסת ישראל אייכלר ונסים זאב, ויסיים חבר הכנסת חמי דורון.
       
       הרשימה סגורה מזמן. חבר הכנסת אלסאנע, בשביל מה? אתה יכול לדבר בחוק הבא.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק בעניין ועדות החקירה באה לכאורה לפתור לקונה הקיימת בין חוק ועדות החקירה לחוק הארכיונים, לקונה שנתגלתה כי חלפו 30 שנה ממלחמת יום הכיפורים והחומר היה אמור להיחשף.
       
       חברי הכנסת, יש פרט אחד בכל מלחמת יום הכיפורים שצריך אולי להמשיך ולהסתירו מטעמי סודות המדינה או מטעמי עמימות. כולם אוהבים לדבר בריש גלי על הצורך ללמוד מההיסטוריה, אבל משתדלים לקבור את המחדלים עמוק בארונות, ארונות מסווגים ונעולים היטב. מה חוץ מאוזלת ידם ושכלם של קברניטינו, אלו מאז ואלו המנהיגים אותנו עד היום, מה עוד אפשר להסתיר ביחס למלחמת יום הכיפורים? אריאל שרון היה מגדולי מצביאינו. צליחת התעלה, שעמד בראשה, מהוללת. אבל הפעולות שקדמו לה, הדרך שבה התעלם מפקודות הממונים עליו נדונה בהרחבה במלחמות הגנרלים שאחרי המלחמה; נדונה בהרחבה בתקשורת, אבל לא היה אפשר להגיע למסמכים, לשורש האמת. 
       
       אלוף-משנה עמי גלוסקא כתב מחקר בעבור מחלקת היסטוריה בצה"ל ופרסם אותו לפני ימים מספר, ושם מסופר הסיפור שאריאל שרון הציע לפני מלחמת ששת הימים לרמטכ"ל דאז, יצחק רבין, לסגור את הממשלה בחדר נעול ולהכריז על יציאה למלחמה, אבל 30 שנה קברו את החומר בארכיונים. עם ישראל הוא עם חכם ועתיק, בן 4,000 שנה, בוגר ומנוסה, חכם דיו כדי להעניק לאריאל שרון גיבור המלחמה את כל זרי התהילה שהוא ראוי להם כמפקד צבאי מהולל - - -
       
היו"ר ראובן ריבלין:
       
       גבירותי, באמת, אני לא מבין. למה לא תצאו החוצה ותנהלו שיחה? זה ממש מפריע לנואם, וכל אחת מכן, אם היתה עומדת על הבמה, היתה מזעיקה שמים וארץ. אני מוסיף לך עוד 30 שניות. בבקשה, אדוני. 
       
אריה אלדד (האיחוד הלאומי - ישראל ביתנו):
       
       תודה, אדוני. עם ישראל מספיק חכם, מספיק זקן כדי ללמוד להבין להבדיל בין תחומים שונים, להבין את גאונותו הצבאית של אריאל שרון ולקשור לראשו את כל זרי התהילה שהוא ראוי להם כמפקד צבאי, אבל לתבוע ולהיות מסוגל לחקור את דפוסי התנהגותו גם לפני מלחמת ששת הימים, וגם בשעת מלחמת יום הכיפורים, כדי להיזהר ממנו כקברניט שירמוס כל דבר בדרכו כדי להגיע למטרתו, בין שהיא ראויה ובין שאינה ראויה. 
       
חיים אורון (יחד):
       
       חבר הכנסת אלדד, אתה מדבר אחורה או קדימה?
       
אריה אלדד (האיחוד הלאומי - ישראל ביתנו):
       
       אני מדבר על אדם ועל היכולת של העם ללמוד מהצורה שבה הוא התנהג בעבר על הדרך שבה הוא מתנהג היום ויתנהג בעתיד. נדמה לי שהסיבות לכך שהשב"כ מתנגד היום לפתיחת התיקים של מלחמת יום הכיפורים אינן קשורות דווקא למלחמה ההיא, אלא למלחמה הנוכחית ולמלחמה הבאה; לא מחשש לחשיפת סודות המדינה דאז, אלא מחשש לחשיפת קלונם של מנהיגי המדינה אז ומנהיגיה היום. צריך לסנן מידע, לא למנוע מידע מעם ישראל, אם הוא באמת מתכוון ללמוד מההיסטוריה באופן שעוד אפשר ללמוד ממנה לקח. תודה רבה. 
       
היו"ר ראובן ריבלין:
       
       תודה לחבר הכנסת אלדד. 
       
חיים אורון (יחד):
       
       תמיד אמרתי לך שהימין יודע יותר טוב מהשמאל. 
       
היו"ר ראובן ריבלין:
       
       העניין הוא שהשמאל בכל מקרה החליט מה שהחליט. 
       
חיים אורון (יחד):
       
       כשהימין כועס - - - 
       
היו"ר ראובן ריבלין:
       
       חבר הכנסת ישראל אייכלר, בבקשה. פשוט נעתקו המלים מפי. תשמע, כשרואים מפה מה שלא רואים משם, זה חל בכל הכיוונים.
       
חיים אורון (יחד):
       
       כן, אבל זה משפט שאחרי שאתה אומר אותו לא צריך להסביר למה. 
       
היו"ר ראובן ריבלין:
       
       גם לחבר הכנסת אלדד מותר להיות פעם פה ופעם שם. 
       
ישראל אייכלר (יהדות התורה):
       
       אדוני היושב-ראש, חברי הכנסת, אינני יודע מה העיתוי ומדוע דנים דווקא היום בבלימת מידע מן הציבור ובהסמכת ועדה פוליטית של שרים להעריך את הסודיות של ממצאי ועדת חקירה. כבר נאמר כאן שוועדות חקירה קמות כדי שהציבור ידע על מחדלי השלטון שגרמו – בדרך כלל מדובר באסון לאומי. ייתכן שהעיתוי מתאים דווקא לשבוע חנוכה, אולי זאת הסיבה. השבוע אנחנו חוגגים את ניצחון החינוך הטהור, השומר על פך השמן הטהור לבל יערבו בו מים רבים של תרבות יוון. השמן הטוב של נר הנשמה היהודית נפגם כאשר מערבים בו מים של ניכור ליהדות, של מה שנקרא תרבות יוון. 
       
       ואני קורא היום מאמר מפרי עטו של יושב-ראש האופוזיציה לעתיד, מר  טומי לפיד, והכותרת אומרת: "החרדים באים" – משהו בפרפראזה על "הרוסים באים". ויש פה איומים, אבל יש פה דבר שהייתי רוצה להתייחס אליו. הוא אומר כך:  "שואלים אותנו, 'אתם שוב מתחילים עם החרדים? את מי הם מעניינים היום?' החרדים לא כל כך מעניינים מפני שהרחקנו אותם מהשלטון" –  זאת התשובה. נראה שאדון לפיד לא הבין את השאלה. כשהציבור החילוני שמחפש זיקה ליהדות ורוצה קשר עם היהדות ורואה בחנוכה את החג שלו, כשהוא שואל: "אתם שוב מתחילים עם החרדים?" הוא לא שואל: את מי הם מעניינים היום. הם מאוד מעניינים. הוא שואל: אתם שוב מתחילים עם החרדים, אחרי שהוכח שלא עשיתם דבר וחצי דבר לטובת האזרחים, לטובת המעמד הבינוני, לא הועלתם שום דבר בכל המשרדים החזקים שעמדתם בראשיהם? רק להזיק לחרדים? זאת השאלה של האנשים. 
       
       אבל אני רוצה להתייחס להמשך. הוא אומר: "לא סגירת משרד הדתות היתה ההישג הגדול - - -
       
היו"ר ראובן ריבלין:
       
       חבר הכנסת אורון, אנחנו חייבים לאפשר לחבר הכנסת אייכלר לומר את דבריו. אנחנו גם נוסיף לו עכשיו כהנה וכהנה – עוד 20 שניות. 
       
ישראל אייכלר (יהדות התורה):
       
       "לא סגירת משרד הדתות היתה ההישג הגדול ביותר של שינוי". נכון, לאיזו מכולת, לאיזה סופרמרקט יכול איש המעמד הבינוני להיכנס ולקנות לחם ולהגיד: סגרו את משרד הדתות, תן לי אשראי? אין לציבור החילוני שום תועלת, גם לא לציבור הדתי, מסגירת משרד הדתות. גם לא פירוק המועצות הדתיות, אף לא קיצוץ של 600 מיליון ש"ח מתקציבי הישיבות. כך הוא כותב, שזה לא ההישג החשוב. "ההישג החשוב ביותר של שינוי היה סילוק החרדים מהשלטון, מהקופה הציבורית, ממקורות השחיתות, מתאוות השלטון הבלתי-מרוסנות." יפה, אז זאת אומרת שאדון לפיד מודה שהמקום שהוא ישב בו עד השבוע הוא מקורות השחיתות, תאוות השלטון הבלתי-מרוסנות והקופה הציבורית. ועל זה אני אמרתי פעם: כשאני רואה את הססמה "מושחתים נמאסתם", מה המסר? מושחתים נמאסתם, תן לי להביא את המושחתים שלי, שגם הם ייהנו קצת. 
       
       אני רוצה לומר, שאם צריך לעשות ועדת חקירה, שוועדת החקירה תבדוק איך קרה שממשלה בארץ-ישראל היתה במשך שנתיים שבויה ולכודה – ובזה אני מסיים – בידי מפלגה שעקרה וניתקה את הזיקה היהודית של יהודי ארץ-ישראל מכל דבר שמריח ריח יהדות, ועל כך העיד אפילו ראש הממשלה והעידו אנשים שאינם דתיים. על זה צריך ועדת חקירה, ועל זה לא אסכים שיסתירו שום מידע. תודה רבה. 
       
היו"ר ראובן ריבלין:
       
       תודה רבה לחבר הכנסת אייכלר. חבר הכנסת נסים זאב, ואחרון הדוברים – סגן יושב-ראש הכנסת חמי דורון.
       
נסים זאב (ש"ס):
       
       אדוני היושב בראש, כנסת נכבדה, לא באנו לדבר כאן על מחדלי מלחמת יום הכיפורים, שהיו שקופים וגלויים לעין כול. ישראל לא היתה מוכנה למלחמה, והמחדלים בה היו רבים, כמו הקורבנות הרבים שנפלו – כל כך הרבה חללים. לולא הזכויות הרבות שהיו לעם ישראל באותה עת, הזכות של היום הקדוש, יום הכיפורים, יום שבו עם ישראל כולו היה מאוחד בתפילה לבורא עולם – היום הקדוש נתן לצה"ל את הכוח ואת יכולת העמידה לצאת נגד כל האויבים שבאו להשמידנו, כאשר לאויב היה יתרון, יתרון ההפתעה, כי העובדה היא שאנחנו, לצערנו, לא היינו מוכנים למלחמה וקיבלנו אותה בהפתעה גמורה. 
       
       חוק ועדות החקירה – לרבות פרוטוקול הדיונים, כולו או מקצתו – פעמים חייבים לפרסם את אלה ברבים, שהרי לשם כך קמה ועדת חקירה. יש ועדות חקירה שמטבע הדברים צריך פשוט לפרסם, וכמה שיותר, כי מטבע הדברים, ועדת חקירה קמה כדי להעביר את המסרים ואת הרשמים שלה, את ממצאיה. 
       
       אבל כאשר מדובר בוועדת חקירה שמחייבת סודיות; כאשר הממשלה קבעה שהדיונים מחייבים סודיות, שדיוני הוועדה יהיו בדלתיים סגורות ואסור לה לפרסם את הדוח - הוועדה חייבת לגנוז עד לאותו תאריך שעליו החליטה הוועדה. 
       
       למעשה, בוועדת-אגרנט, התקופה שנקבעה באותה עת היתה ל-30 שנה בלבד. כפי שאמרה השרה, ב-1994 החליטה ועדת השרים לענייני ביטחון שאפשר לפרסם חלק מהדוח. אבל ברור שבהחלטה הזאת לא נכללו אותם חלקים סודיים – כפי שהרב אייכלר שאל, ולא הבין מדוע הנושא הזה עומד היום לדיון. הנושא הזה עומד לדיון, כי בינואר 2005 החוק הזה למעשה מיצה את עצמו, ולכן אפשר לפרסם כל סעיף וכל חלק שקשור לדיוני הוועדה. לכן, המגבלה הזאת לדעתי חייבת להיות, כפי שהוועדה סברה ב-1994, שאי-אפשר לפרסם אותם חלקים סודיים. 
       
       לכן, אנחנו נתמוך בחוק הזה.
       
היו"ר ראובן ריבלין:
       
       תודה רבה. אחרון הדוברים, חבר הכנסת חמי דורון. לאחר מכן אנחנו עוברים להצבעה, ולאחר מכן יחליף אותי סגן היושב-ראש נודלמן, שכן חבר הכנסת בן-מנחם חשב משום-מה שהוא החליף עם נודלמן, כנראה. 
       
חמי דורון (שינוי):
       
       אדוני היושב-ראש, חברי חברי הכנסת, מונחת לפנינו הצעת חוק קצת בעייתית. היא קצת בעייתית, כיוון שההסבר שקיבלנו הוא לא מהות החוק, ולא מה שהופיע בנייר. אסביר למה כוונתי: חוק ועדות החקירה קובע תקרה של 30 שנה שבהן החומר יהיה סגור, ולאחר מכן יוכל להתפרסם. לעומת זאת, חוק הארכיונים קובע קטגורית שהחומר יהיה סגור 50 שנה, והאחראי על הארכיון יכול לקצר את התקופה במקרים מסוימים; ולא מה שנכתב למעשה בהצעת החוק הזאת. בהצעת החוק הזאת ניתנת למעשה האפשרות לוועדת החקירה לקבוע תקופת זמן, לסווג את החומר ולסגור אותו כחומר סודי גם ל-100 שנה. ממש כך. החוק לא בא לסגור איזו לקונה שבין חוק ועדות החקירה לבין חוק הארכיונים. על כן אני חושב שיש כאן איזה מינוח לא נכון.
       
       מעבר לכך, אדוני היושב-ראש, כבר נאמר כאן שוועדת חקירה היא גוף משפטי ציבורי, שמנסה להוציא את האמת לאור באירוע כזה או אחר בתולדות המדינה. נכון שצריך לפעול לעתים כדי למנוע את זליגתו של חומר מסוים; חומר מסוים שעדיין צריך להישאר סגור. אבל עבדנו על נושא דומה במסגרת ועדת המשנה לחקיקה ביטחונית, שגם עליו היתה בעיה של תקופת הזמן – חוק התחקירים בצה"ל, שגם הוא היה סגור רק ל-30 שנה. עלתה הטענה שכתוצאה מכך שתקופת הזמן היא קצרה, ולעתים עשוי להיות מצב שבו האנשים שבהם נוגעים התחקירים עודם בחיים, לא כדאי שהדבר יהיה סגור ל-30 שנה, ואפשר להעביר את זה - - -
       
היו"ר ראובן ריבלין:
       
       רבותי חברי הכנסת, יושב-ראש הקואליציה, אתם נמצאים במקום אסטרטגי מבחינת הנואם, ואני רואה אתכם עולים אחד-אחד לכאן וכועסים כשמפריעים לכם. אנא מכם, נא לאפשר לנואם. בבקשה.
       
חמי דורון (שינוי):
       
       תודה, אדוני. 
       
       הנקודה היא שאנחנו בהחלט יכולים להוציא אחרי 30 שנה את רובו הגדול של החומר. הדברים גלויים, בעיקר ממלחמת יום הכיפורים. כמעט הכול כבר נמצא בחוץ, אם על-ידי הדלפות, אם על-ידי סיפורים, וכדומה. יתירה מכך, הרי אנחנו תמיד רוצים ללמוד מהעבר. אנחנו רוצים ללמוד מההיסטוריה. איך נלמד מההיסטוריה אם החומר מסווג ואין לאנשי אקדמיה אפשרות לשבת ולחקור אותו, ללמוד אותו, לבדוק אותו וכתוצאה ממנו אולי להפיק לקחים לעתיד? 
       
       אני חושב שהממשלה צריכה אולי למשוך את הצעת החוק הזאת ולנסות להביא מנגנון אחר, מנגנון שייתן הקפאה למשך השנה הקרובה כדי לדחות את הבעיה הקריטית, הבעיה של ינואר הקרוב, באמצעות צו או בדרך אחרת שהממשלה תמצא לנכון, ולעבוד על מנגנון חדש שייתן את האפשרות לאקדמיה, לאנשי אקדמיה ולכל מי שרוצה לבדוק, לראות ולמצוא את האמת כפי שהיתה בעבר בשקיפות מוחלטת. תודה רבה, אדוני.  
       
היו"ר ראובן ריבלין:
       
       תודה רבה לחבר הכנסת חמי דורון. גברתי השרה, האם את מבקשת להשיב?
       
שרת המשפטים ציפי לבני:
       
       - - -
       
היו"ר ראובן ריבלין:
       
       גברתי, אם את רוצה, זכותך לעלות. אם לא - אני עובר מייד להצבעה. בפרלמנט אפשר לנהוג במעשים פרלמנטריים, אבל אי-אפשר - - -
       
שרת המשפטים ציפי לבני:
       
       מאה אחוז, אדוני היושב-ראש. פשוט הבהרתי - מאחר שהעירו חלק מחברי הכנסת הערה, שמתמקדת בשאלה מי יאשר את המשך הגניזה של החומר מעבר ל-30 שנה או מעבר לפרק הזמן שקבעה הוועדה; האם זה יהיה הגנז פלוס ועדת השרים, כפי שנקבע בחוק, או שמא זה יהיה בביקורת שיפוטית כזאת או אחרת. מאחר שהחוק הזה הוכן במשרד המשפטים, והיום רק הבאתי את תוצאות ההכנה לכנסת, אינני יכולה להשיב לגופו של עניין. ככל שהטיעון הזה הוא טיעון שמתמקד רק בנושא הזה, בשאלת דרך השחרור, למיטב הבנתי זה תעתיק מחוק הארכיונים. אבל אין שום בעיה שלאחר הקריאה הראשונה ייבדק שוב הנושא הזה, רק הסעיף הספציפי הזה של השאלה מי משחרר.
       
היו"ר ראובן ריבלין:
       
       אני מאוד מודה לשרה. 
       
       רבותי, חברי הכנסת, אנחנו עוברים להצבעה. ובכן, חברי הכנסת, נושא הדיון: הצעת חוק ועדות חקירה (תיקון מס' 5) (הגבלות לעניין עיון בחומר חקירה), התשס"ה-2004. מי בעד, מי נגד, מי נמנע? נא להצביע. 
       
הצבעה מס' 10
       
בעד ההצעה להעביר את הצעת החוק לוועדה - 18
נגד - 11
נמנעים - אין
ההצעה להעביר את הצעת חוק ועדות חקירה (תיקון מס' 5) (הגבלות לעניין 
עיון בחומר חקירה), התשס"ה-2004, לוועדת החוקה, חוק ומשפט נתקבלה. 

היו"ר ראובן ריבלין:
       
       בעד - 18; נגד - 11; נמנעים - אין. אני קובע שהצעת חוק ועדות חקירה (תיקון מס' 5) (הגבלות לעניין עיון בחומר חקירה), התשס"ה-2004, עברה בקריאה ראשונה, ותועבר לוועדת חוקה, חוק ומשפט על מנת להכינה לקריאה שנייה ושלישית. תודה רבה.
       
       חבר הכנסת נודלמן - בבקשה, אדוני. פשוט לא היית כאן, חבר הכנסת ברכה – אתה משוחרר. 
       

הצעת חוק לתיקון דיני הרשויות המקומיות (ייצוג הולם) 
(תיקוני חקיקה), התשס"ה-2004 
       [רשומות (הצעות חוק, חוב' כ/59).]
(קריאה ראשונה)

היו"ר ראובן ריבלין:
       
       הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, קריאה ראשונה - מאת חבר הכנסת גדעון סער, אשר גם יציג את הצעת החוק לקריאה ראשונה. תודה רבה. 

גדעון סער (הליכוד):
       
       אדוני היושב-ראש, כנסת נכבדה, הצעת החוק שלפנינו עניינה ייצוג הולם לנשים, נושא שלעניות דעתי נמצא בהתקדמות לא מספיק מהירה בחברה הישראלית. 
       
       למעשה היא באה להמשיך מהפכה שהחלה בשלטון המרכזי, יותר נכון בחברות ממשלתיות, בתאגידים סטטוטוריים, שהיום יש בהם חובה שקבועה בחוק לייצוג הולם של בני כל המינים, רוצה לומר, במציאות החברתית שלנו, ייצוג הולם לנשים. למרבה הפלא, אותו דין איננו חל במישור המוניציפלי, דהיינו בחברות העירוניות, בתאגידים העירוניים - - -

אופיר פינס-פז (העבודה-מימד):
       
       גדעון, אמרו לנו שכדאי לתמוך ביושב-ראש הקואליציה. 

גדעון סער (הליכוד):
       
       חבר הכנסת פינס, לא היה לי ספק שתתמוך בחוק הזה, כי אני מכיר את עמדתך בנושא הזה. אתה יודע שהכנסת התקדמה התקדמות חשובה כאשר קבעה את חובת הייצוג ההולם בסעיף 18א לחוק החברות הממשלתיות, בעת מינוי דירקטורים לדירקטוריון של חברה ממשלתית. כך גם לגבי גופים ציבוריים בוועדות מכרזים לפי סעיף 6ג לחוק שיווי זכויות האשה. 
       
       כאמור, המטרה של הצעת החוק היא לקבוע חובה דומה לזו שכבר קיימת בחקיקה בוועדות רשות שמקימה עירייה, בתאגידים עירוניים ובחברות עירוניות מיוחדות. מוצע כי החובה לתת ביטוי הולם לייצוגם של בני שני המינים בוועדות ובגופים הללו תחול רק על נציגים שאינם חברי מועצה, לנוכח הקביעה הכללית בסעיף 6ג(ב) לחוק שיווי זכויות האשה. 
       
       על מנת לסייע להגשמת הוראות החוק המוצע, מוצע לקבוע כי בסמוך למינוי נציגים לוועדות או לגופים הללו תונח בפני הגורם הממנה חוות דעת היועץ המשפטי של העירייה בדבר יישום הוראות החוק; ואני רוצה לציין שהחוק חל לא רק על עיריות אלא גם על מועצות מקומיות. כך תהיה רמה של ביטחון ושל מעקב אחרי ביצוע ההוראות הללו. 
       
       כפי שאמרתי, הוראות החוק יחולו גם על ועדות רשות של מועצה מקומית ותאגידים שמייסדת מועצה מקומית. 
       
נסים זאב (ש"ס):
       
       גם על חברי מועצה?

גדעון סער (הליכוד):
       
       לא, ציינתי בדיוק את ההבדל. החקיקה מבחינה בין נבחרי ציבור לאנשים שממונים. ההבחנה הזאת קיימת גם בחוק שלפנינו. כשלעצמי, אני מקווה שנגיע גם לשלב הזה, אבל אנחנו עוד לא נמצאים שם. 
       
       הצעת החוק הזאת הוגשה כבר בסוף המושב הקודם, בחודש יוני. לפני כמה שבועות היא עברה ברוב מאוד גדול במליאה בקריאה הטרומית. אני מחויב להודות כאן גם לרשות לקידום מעמד האשה ולמנהלת הרשות, גברת יהודית פלוטקין. הצעת החוק הוגשה בעצה אחת אתה. 
       
       היום אנחנו יודעים שרשויות מקומיות עובדות יותר ויותר באמצעות חברה כלכלית, באמצעות גופים שהם תאגידים עירוניים. מבחינה משפטית הם אישיות משפטית נפרדת, אבל דה-פקטו הם מהווים את זרועה הארוכה של העירייה לצורך ביצוע המטלות השונות שלה. למיטב ידיעתי, יש עירייה אחת, עיריית תל-אביב–יפו, ששם הנורמה קיימת לא מכוח חקיקה אלא מכוח החלטה של מועצת העיר. 

עמרם מצנע (העבודה-מימד):
       
       גם בחיפה.

גדעון סער (הליכוד):
       
       ראש העיר חיפה לשעבר, חבר הכנסת מצנע, מעיר שגם בחיפה. בכל אופן, מי שמחיל את זה עושה זאת באופן וולונטרי, אין נורמה חקיקתית. האמת היא, שדי מדהים שאנחנו ניגשים להסדיר זאת רק עכשיו. ההצעה היא להחיל את הנורמה באופן שווה בכל הרשויות המקומיות. 
       
       הנושא מעלה שאלות שונות. עם חלקן התקדמנו בטיפול לקראת הקריאה הראשונה, עם החלק האחר נתמודד לקראת הקריאה השנייה והשלישית בוועדה לקידום מעמד האשה. אני מבקש שכפי שהכנסת כולה התאחדה סביב הצעת החוק בקריאה הטרומית, היא תעשה זאת גם היום בקריאה הראשונה. כל נושא שיווי הזכויות של נשים הוא לא מתת חסד שאנחנו נותנים כמחוקקים, אלא הוא דבר שכל חברה מתקדמת צריכה לשאוף אליו. כאשר החברה מתקדמת והופכת לחברה שוויונית יותר, היא הופכת לחברה טובה יותר לכל בניה. תודה רבה. 

היו"ר מיכאל נודלמן:
       
       תודה. ראשון הדוברים, חבר הכנסת מוחמד ברכה – אינו נוכח; חבר הכנסת עסאם מח'ול – אינו נוכח; חבר הכנסת אחמד טיבי – אינו נוכח; חבר הכנסת אברהם רביץ – אינו נוכח; חבר הכנסת יעקב מרגי – אינו נוכח; חבר הכנסת חיים אורון – אינו נוכח. חבר הכנסת אורי יהודה אריאל, בבקשה. 

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק של חבר הכנסת סער, יש בה בעייתיות. עצם העובדה שצריך חקיקה בעניין הזה נראית לי בעייתית, ואינני משוכנע שהיא צורך אמיתי. עיריית חיפה החליטה לעשות זאת – עשתה זאת. עיריית תל-אביב רצתה לעשות זאת, כך ציינת – עושה זאת. 
       
גדעון סער (הליכוד):
       
       ומי שלא רוצה, שימנה רק גברים?

אורי יהודה אריאל (האיחוד הלאומי - ישראל ביתנו):
       
       אולי הוא ימנה רק נשים?
       
גדעון סער (הליכוד):
       
       גם זה לא בסדר. 

אורי יהודה אריאל (האיחוד הלאומי - ישראל ביתנו):
       
       ומה אתה תעשה בחוק? האם בחוק שלך אתה מגן גם על הגברים? 

גדעון סער (הליכוד):
       
       כן.
       
גילה גמליאל (הליכוד):
       
       כשנגיע למצב הזה, נדבר.

רן כהן (יחד):
       
       כשנגיע למצב הזה, נתקן את החוק. 

אורי יהודה אריאל (האיחוד הלאומי - ישראל ביתנו):
       
       חברים יקרים, שאלתי את חבר הכנסת סער. אני מבקש מחברים שהולכים להצטרף לקואליציה לא להפריע ליושב-ראש הקואליציה. 

גדעון סער (הליכוד):
       
       מה שכתוב בחוק הוא ייצוג הולם לשני המינים. 

אורי יהודה אריאל (האיחוד הלאומי - ישראל ביתנו):
       
       תודה. אמרתי, הדבר הזה בעייתי. אני לא נגד זה בצורה מוחלטת – הוא בעייתי. 
       
       דרך הצעת החוק הזאת אני רוצה להתייחס למה שנקרא בצה"ל "השילוב הראוי". למי שלא מכיר את הקוד הזה, מדובר בשילוב בנות במערך הלחימה ובמערך תומכי הלחימה בצה"ל. בעקבות עתירתה של מילר מחיל האוויר פסק בג"ץ שלמעשה צה"ל צריך לפתוח את כל המקצועות בפני בנות – להוציא הסתייגויות מאוד מאוד ספציפיות – ואפשר לבנות להיכנס. בעקבות זה נוצרו בעיות שונות, לרבות בנוגע לשירותם של חיילים דתיים ביחידות מסוימות. 
       
יוסף פריצקי (שינוי):
       
       זאת הבעיה היחידה שנמצאה, וגם היא נפתרה.

אורי יהודה אריאל (האיחוד הלאומי - ישראל ביתנו):
       
       אתה טועה, חבר הכנסת פריצקי. קודם כול, נוצרה בעיה שיש במערכי הלחימה בנות שלא מתאימות למאמץ הפיזי הזה. נעשה עכשיו מחקר בחיל הרפואה בצה"ל, והוא נמצא בעיצומו. הדברים רחוקים מלהיות פשוטים. האם מישהו חשב שאשה יכולה, כמו גבר, לסחוב וללכת ולרוץ? באמת, גבר לא יכול ללדת, וגם אם הבית הזה יתאחד כולו כדי שיהיה שוויון בעניין הזה, זה לא יהיה, כנראה. תפסיקו להגזים בעניין. אני יודע שכשרוצים לתקן מושכים את זה לקצה שני. 
       
       בכל מקרה, זה יוצר בעיות קשות. אתן דוגמה אחת: פעילויות ברכב משוריין בעזה, נניח, בלחימה עכשיו, נכנסים לג'יפ "האמר" שלושה לוחמים ונהגת, כי צה"ל הכשיר נהגות רבות כדי לחסוך בחיילים ולהפנותם למטרות אחרות וגם כדי לאפשר להן, במסגרת הבג"ץ, להיות תומכות לחימה, נהגות "האמר". במקרים כאלה הם נמצאים לעתים 20 שעות יחד, לרבות דברים אינטימיים, והדברים האלה מהווים בעיה קשה מאוד. 
       
       צה"ל עצמו לא מקפיד על החוק – סליחה, על פקודות מטכ"ל, שהוא קבע – ויוצר מציאויות שאי-אפשר לעמוד בהן. אם רוצים לתקן דברים מהסוג הזה, ויש מקום גם לתיקונים, צריך לתת את הדעת ולבצע – זה העיקר – את מה שהצבא בעצמו קבע בפקודות מטכ"ל. אני מקווה שצה"ל, שבראשו עומדים היום הרמטכ"ל בוגי יעלון ושר הביטחון מופז, שבמידה רבה הם היוזמים של השינוי הזה, ייתן את דעתו על ביצוע הפקודות באופן מלא. תודה. 
       
היו"ר מיכאל נודלמן:
       
       תודה. חבר הכנסת צבי הנדל – אינו נוכח. חבר הכנסת משה גפני – אינו נוכח. חבר הכנסת ג'מאל זחאלקה, בבקשה. אחריו - חברי הכנסת אופיר פינס-פז, מאיר פרוש ועבד-אלמאלכ דהאמשה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, גבירותי ורבותי, גם זה קורה בכנסת: חבר הכנסת גדעון סער מביא הצעת חוק טובה, אפילו טובה מאוד. 
       
גילה גמליאל (הליכוד):
       
       כל הכבוד. 
       
ג'מאל זחאלקה (בל"ד):
       
       היא כל כך טובה שאני מתחיל לחשוד. הצעת החוק היא כל כך טובה עד שאני מתחיל לחשוד שחבר הכנסת גדעון סער לא היה מודע להיותה עד כדי כך טובה. 
       
גילה גמליאל (הליכוד):
       
       כל הכבוד. הוא היה מודע. 
       
ג'מאל זחאלקה (בל"ד):
       
       האם חשב חבר הכנסת סער על מצב שבו יתמודדו אשה וחבר מרכז הליכוד על חברות בדירקטוריון של תאגיד? מה תהיה עמדתו?
       
גדעון סער (הליכוד):
       
       גם האשה יכולה להיות חברת מרכז הליכוד. 
       
ג'מאל זחאלקה (בל"ד):
       
       יכול להיות שהוא יזעק את זעקת איוב – יאבד יום בו הורה גבר – כלומר הוא יגיד: איזו טעות גסה עשיתי; אילולא העברתי את החוק הזה היה קל לי להעביר או להכניס חבר מרכז הליכוד ולחזק את מעמדי במרכז. 
       
גדעון סער (הליכוד):
       
       אבל יש 300 חברות מרכז וגם הן יכולות להתמודד. 
       
ג'מאל זחאלקה (בל"ד):
       
       אני מברך על הצעת החוק הזאת בייחוד משום שהיא נוגעת במישור הלוקאלי, המוניציפלי, המקומי. נשים סובלות מתת-ייצוג בעיריות ובשלטון המקומי אפילו יותר מאשר בכנסת. השאלות שקשורות לנשים גם הן אינן בסדר-היום של השלטון המקומי, אף שבכל הקשור לפעילות של השלטון המקומי נשים הן כמו גברים בדיוק, ואפילו יותר. אני יכול לפרט, אבל אני לא רוצה להיכנס לעניין. 
       
       יש הסדר של מועצות נשים. למיטב ידיעתי, אפשר לספור על אצבעות יד אחת את מועצות הנשים שפועלות כדי לכסות על התת-ייצוג ועל הבעייתיות של התת-ייצוג הזה. יש מועצת נשים שמייעצת לראש העיר, ולפעמים יש לה סמכויות. אני חייב לציין את מועצת הנשים בעיריית חיפה, שבה היה ראש העיר חבר הכנסת מצנע, שקידם את הנושא. אני יודע את זה, ועקבתי אחר הפעילות שלהם. עקבתי אחר המחדל – אני לא יודע אם חברי הכנסת יודעים זאת – אבל ברוב המועצות המקומיות, אף שהחוק מחייב קיומה של מועצת נשים, או שאין מועצת נשים כלל או שמועצת הנשים היא לצורכי דקורציה בלבד. שום פעילות – ממנים נשים, מקיימים ישיבה אחת, ממנים מועצת נשים ובזה נגמר העניין. 
       
       אדוני היושב-ראש, אני רוצה לברך שוב על הצעת החוק. לפעמים מופתעים לטובה בכנסת, וזה אחד הרגעים האלה. תודה רבה. 
       
היו"ר מיכאל נודלמן:
       
       תודה. חבר הכנסת אופיר פינס-פז – אינו נוכח. חבר הכנסת מאיר פרוש – אינו נוכח. חבר הכנסת עבד-אלמאלכ דהאמשה, בבקשה. אחריו - חבר הכנסת יוסף פריצקי. 
       
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אין לי בעיה עם הצעת החוק; אין לי בעיה עם ייצוג הולם לנשים, אבל אינני חושב שבחברה מתוקנת חייבים לעשות את זה על-פי חוק ועל-פי דין. בחברה מתוקנת הנשים מקבלות את ייצוגן המלא כדבר המובן מאליו. עוד בראשית ימינו כתלמידים ירוקים במשפטים למדנו שהחוק הוא הנוהג שלפיו בני-אדם נוהגים, וכאשר אין צורך מיוחד אין צורך לחוקק חוק. החוקים מובנים מאליהם. חברה מתקדמת יכלה להיות באמת מתוקנת בלי לחוקק את כל החוקים האלה ובלי להיראות לפעמים גם מגזימה גוזמת יתר בחיקוקים שנראים לא במקומם. 
       
       אני שוב מדגיש, כפי שאמר גם קודמי, שחוקים לא יפתרו את הבעיות. הרבה פעמים אפשר גם להתחמק מחוק, ואם נעשה בדיקה של חוקים שחוקקנו כדי להשיג שוויון, בין שזה בין המינים ובין שזה לערבים, למיעוטים אחרים או לחרדים, תמיד ידעו הרשות המבצעת ובעלי התפקיד להתמודד גם עם החוקים האלה ולא נתנו לשוויון כל ביטוי. 
       
       יכול להיות שעם הצעת החוק הזאת בכל זאת יהיה משהו שאפשר לתקן או יהיה משהו עדיף והחיובי יהיה יותר מהשלילי. כאמור, אני לא אתנגד. תודה רבה. 
       
היו"ר מיכאל נודלמן:
       
       תודה. חבר הכנסת יוסף פריצקי, ואחריו - חבר הכנסת אופיר פינס-פז. 
       
יוסף פריצקי (שינוי):
       
       אדוני היושב-ראש, כנסת נכבדה, חבר הכנסת סער, זו ודאי הצעת חוק טובה וראויה, ואני אתמוך בה. 
       
       אבל, מכיוון שבזכויות נשים עסקינן, מוכרחים לשאול שאלה אחת: מדינת ישראל היא המדינה היחידה בעולם המערבי שבה, בשעה שאשה באה לדון במעמדה האישי היא לא תמצא אף דיינית אחת על הדוכן, כי היא כפופה לחוק שיפוט בתי-דין רבניים (נישואים וגירושים), וכידוע לנו, נשים אינן מכהנות בבית-הדין הרבני. איזה קיפוח זה ואיזו אפליה היא זו. 
       
       אני רוצה לומר לך, חבר הכנסת נסים זאב, ולך, חבר הכנסת אייכלר – אני לא רוצה, חלילה וחס, לכוף מישהו לעשות מעשה שלא על-פי אמונתו. אם לפי אמונתכם ודעתכם אין אשה ראויה להיות דיינית, שאני. אבל, מנגד אתם חייבים לאפשר למי שלא חושב כמותכם ללכת להתדיין בבית-הדין למשפחה, או ללכת להתדיין בבית-דין אחר שבו אשה העומדת לדין יכולה לומר: אני רוצה שתשב דיינית אל שולחן הדיונים. הרי אי-אפשר לומר לציבור הישראלי כך: מחד גיסא ההלכה, האמונה, תפיסת עולמנו היא שאשה אינה ראויה לישב בדין – אני חולק עליה, אבל מה לעשות? זאת אמונתכם, תתכבדו ותחיו בה – ומאידך גיסא לומר: לא, אתם, הציבור הישראלי המסורתי, החילוני, הלא-אורתודוקסי, תבואו להתדיין, בלית ברירה, לא משום שאתם רוצים בזה, בדיני אישות כפינו עליכם לבוא ולהתדיין בבתי-הדין הדתיים, שאין בהם אף דיינית אחת. 
       
       יתקן אותי חבר הכנסת עבד-אלמאלכ דהאמשה, לדעתי גם אין קאדי שרעי או קאדי אשה, וגם הם כפופים לדין האישי שחל שם.  
       
ישראל אייכלר (יהדות התורה):
       
       ואין שופט חרדי בשום מקום - - -

יוסף פריצקי (שינוי):
       
       בכל הכבוד הראוי, אני מחכה ליום שבו יהיה שופט חרדי. אני חושב שצריך לישב שופט חרדי, אבל הדבר הוא לא ממין העניין, חבר הכנסת אייכלר. הדבר הוא לא ממין העניין. צריך לשלב את החרדים - אתה יודע בדיוק את עמדתי - בכל מוסדות השלטון בישראל, ובלבד שהם מתאימים וראויים לכך. העובדה שהם חרדים אינה פוסלת אותם, להיפך. אני מיניתי, ואתה יודע את זה היטב, דירקטורית חרדית לחברה ממשלתית כשהייתי שר, כי אני חושב שצריך לשלב. כמו שתובעים ממנו חובות, גם צריך לתת לו זכויות, בוודאי, אבל מה עניין זה לכאן. 

עבד-אלמאלכ דהאמשה (רע"ם):
       
       חבר הכנסת פריצקי - - -

יוסף פריצקי (שינוי):
       
       ולכן, אני מקווה, חבר הכנסת גדעון סער - לא יודע איפה הוא עכשיו - שהקואליציה - - - 

עבד-אלמאלכ דהאמשה (רע"ם):
       
       - - -

יוסף פריצקי (שינוי):
       
       עוד דקה אחת ואני אקשיב.

עבד-אלמאלכ דהאמשה (רע"ם):
       
       יש לי תשובה, אני אתקן לך את - - - יכול להיות שבפועל אין, אבל אני לא בטוח שמבחינה דתית - - -

יוסף פריצקי (שינוי):
       
       איפה? מבחינה שרעית?

עבד-אלמאלכ דהאמשה (רע"ם):
       
       - - -

יוסף פריצקי (שינוי):
       
       אינני יודע. ולוואי שתהיה. אני חושב שלא ייתכן. הרי מי שבא לבית-הדין השרעי, הדתי, זה גבר ואשה. 50% מהמתדיינים הם נשים, ואין להן ייצוג על הדוכן. איפה נשמע כדבר הזה באיזו  מדינה? אז מילא, מי שבוחרת להינשא על-פי הדין הדתי ואומרת: אני מקבלת את זה עלי - ניחא; אבל מי שאינה בוחרת, מי שרוצה להינשא לא על-פי הדין הדתי אלא על-פי משפט אחר, היו צריכים להביא - - -

היו"ר מיכאל נודלמן:
       
       תסיים בבקשה.

יוסף פריצקי (שינוי):
       
       אני מייד מסיים. היו צריכים להביא את חוק ברית הזוגיות; היה ברור שלא יביאו אותו, היה ברור שנכשלו בו, אבל אולי, אולי, מתוך הפרלמנט הזה נביא לפחות חוק שיאפשר לאלה שאינם רוצים להתחתן בדין האישי החל עליהם להתחתן בדין אזרחי - חבר הכנסת סער, אולי את הדאגה הכנה שלך, שאני יודע שהיא קיימת, לזכויות נשים, תממש גם בחוק הזה שיובא. תודה רבה.

היו"ר מיכאל נודלמן:
       
       תודה רבה. חבר הכנסת אופיר פינס-פז, בבקשה. אחריו - חברי הכנסת איוב קרא ואיתן כבל. 

אופיר פינס-פז (העבודה-מימד):
       
       אדוני היושב-ראש, חברי חברי הכנסת, אדוני השר, אני תומך בהצעת החוק של גדעון סער. אני חושב שהיא הצעת חוק ראויה, נכונה, בכיוון הנכון. 

בנימין אלון (האיחוד הלאומי - ישראל ביתנו):
       
       אדוני השר? 

אופיר פינס-פז (העבודה-מימד):
       
       רציתי שתחשבו באמת איפה השרים. ניסיתי לרמוז שאין שרים. 


בנימין אלון (האיחוד הלאומי - ישראל ביתנו):
       
       חשבתי שאתה אומר - - -

גלעד ארדן (הליכוד):
       
       יש פה שרים בפוטנציה, אתה לא יודע. 

אופיר פינס-פז (העבודה-מימד):
       
       יש פה אולי שרים באימפוטנציה, לא בפוטנציה.

גילה גמליאל (הליכוד):
       
       אתה מדבר על עצמך אולי?

קריאות:
       
       - - -

אופיר פינס-פז (העבודה-מימד):
       
       טוב, אפשר לחזור לנושא הדיון? תודה.

גדעון סער (הליכוד):
       
       אתה לא יכול לעלות על נושא כזה ולצפות שהכנסת בימים האלה תישאר שוות נפש. הרי גם אצלכם, עצם זה שאתם פה - ככה, בעין בלתי מזוינת, חמישה חברי סיעה - ולא עומדים בסניפים ועושים לובינג - - - 

יצחק הרצוג (העבודה-מימד):
       
       כולנו שרים, זה בסדר.

גדעון סער (הליכוד):
       
       - - - זה כבר דבר יפה. 

דני יתום (העבודה-מימד):
       
       שישה, שישה. 


אופיר פינס-פז (העבודה-מימד):
       
       נכון.
       
קריאה:
       
       שבעה.

אופיר פינס-פז (העבודה-מימד):
       
       שבעה חברי הכנסת מהעבודה, שלושה מהליכוד, ואנחנו כבר מבינים מה תהיה הפרופורציה אחרי הבחירות הבאות. 

גלעד ארדן (הליכוד):
       
       ויש פה שני - - -

אופיר פינס-פז (העבודה-מימד):
       
       ובכן, ולייצוג ההולם - - -

היו"ר מיכאל נודלמן:
       
       חברים, יש פה רשימה ארוכה.

דני יתום (העבודה-מימד):
       
       אנחנו כבר כולנו אחרי שחרשנו את כל הסניפים. 

גדעון סער (הליכוד):
       
       אנחנו יודעים באילו חוקים אתם תתמכו. 

אופיר פינס-פז (העבודה-מימד):
       
       כאמור, אנחנו תומכים בהצעת החוק, הצעת חוק ראויה. אגב, חבר הכנסת פריצקי, זה מדהים אבל בדיוק היום הונחה מטעמי הצעת החוק הזאת, שיהיה ייצוג הולם בבתי-הדין הרבניים. ותדע שאני בדקתי - - -

יוסף פריצקי (שינוי):
       
       לא עסקינן, כי אתה כופה עליהם - - -

אופיר פינס-פז (העבודה-מימד):
       
       לא, לא, אתה טועה. אתה טועה, תשאל את חבר הכנסת בני אלון. אין פה עניין הלכתי. זה לא מנוגד להלכה, אני בדקתי. זה מנוגד לנוהל. לנוהג אולי. 

יוסף פריצקי (שינוי):
       
       - - - להתערב בענייני הלכה - - -

אופיר פינס-פז (העבודה-מימד):
       
       תסלח לי. 

יוסף פריצקי (שינוי):
       
       - - -

אופיר פינס-פז (העבודה-מימד):
       
       או.קיי,. זה גם פתרון, אבל כרגע, המצב הקיים הוא בלתי סביר - -

יוסף פריצקי (שינוי):
       
       זה נכון.

אופיר פינס-פז (העבודה-מימד):
       
       - - ואפשר לפתור אותו או על-ידי ייצוג הולם, או באמצעים שלא יבואו ויתדיינו בפניהם. נכון, שתי הדרכים כשרות. 
       
       מכל מקום, הצעת החוק כאמור היא בכיוון הנכון, ואני מאוד מקווה שהחוק הזה באמת יחוקק בהקדם, ונראה באמת שוויוניות ברמת השלטון המקומי, שהוא באמת הכי קרוב לקהילה והוא הכי קרוב לתושבים ולאזרחים, ואתה מצפה, בוודאי במקום כזה, לפתיחות מלאה, לשוויון מוחלט. 
       
       אני הייתי אפילו הולך מעבר לייצוג הולם, באמת לייצוג שווה ומלא לבני שני המינים, וגם מה שביניהם. תודה רבה.

היו"ר מיכאל נודלמן:
       
       תודה. חבר הכנסת איוב קרא - אינו נוכח. חבר הכנסת איתן כבל, בבקשה. אחריו - חברת הכנסת גילה גמליאל.

איתן כבל (העבודה-מימד):
       
       אדוני היושב-ראש, חברי חברי הכנסת, הצעת החוק הזאת, קודם כול חשוב להדגיש, היא הצעת חוק ראויה מאוד מאוד. 
       
       האמת היא שאני חושב שהיה ראוי בכלל, אם היה אפשר, שאיזו ממשלה מממשלות ישראל תחליט פעם אחת לעשות סדר בכל העניין הזה של שוויון בין המינים בדברים שנמצאים ביכולתה ובאחריותה, הרבה מעבר למה שחברי כנסת כאלה ואחרים עוסקים ועושים בזה. יש רשימה של נושאים שנראים כל כך ברורים מאליהם וכל כך לא בעייתיים, למשל מהסוג הזה של שוויון בקרב דירקטורים, שזה נראה כאילו איך זה לא נעשה עד היום, ואני חושב שהרשימה היא ארוכה, וחשוב היה אילו היה אפשר באמת להגיע למצב שכזה.
       
       מה שחבר הכנסת פריצקי אמר זה חלק מאותם עניינים. צודק אתה, זאת אומרת באותו יום שבו תשבנה נשים בכל המקומות, כל עוד הן ראויות ומתאימות לשבת בתפקיד - אותן שאלות בדיוק הרי אנחנו שואלים על הגברים, חבר הכנסת פריצקי. הרי האם מישהו חושב שראוי שישב גבר באיזה תפקיד אך ורק משום שהוא גבר? זאת בכלל לא שאלה. 
       
       השאלה שאנחנו צריכים לשאול היא מדוע נוצר בכלל מצב שנשים אינן מצליחות למצוא או לפלס לעצמן מקום לתפקידים, כשלעתים קרובות אתה יכול למצוא שלאותו תפקיד נשים מתאימות יותר, כי אין ויכוח שלכל תפקיד באשר הוא ראוי שיהיו האנשים הטובים והמתאימים ביותר. 
       
       ואני אומר את זה, והלוואי שלפחות אנחנו, הכנסת, נצליח להתאחד סביב נושאים שהם ברורים מאליהם, ואני מאמין שצריך לתמוך בחוק הזה וגם להעביר אותו בקריאה שנייה ושלישית. תודה, אדוני היושב-ראש.

היו"ר מיכאל נודלמן:
       
       תודה. חברת הכנסת גילה גמליאל, בבקשה. אחריה – חברי הכנסת עזמי בשארה, מלי פולישוק, ישראל אייכלר.

ג'מאל זחאלקה (בל"ד):
       
       היא תומכת, למרות שזה גדעון סער.


גילה גמליאל (הליכוד):
       
       למה למרות? במיוחד מכיוון שכך. 
       
       אדוני היושב-ראש, חברי הכנסת, חברות הכנסת, אני רוצה לומר לכם, שאני רוצה לברך מעל הבמה הזאת את יושב-ראש הקואליציה ויושב-ראש סיעת הליכוד, חבר הכנסת גדעון סער, על עצם העלאת הצעת החוק הזאת, שתדאג סוף-סוף גם ברשויות המקומיות, בכל הענף המוניציפלי, לייצוג הולם לנשים. 
       
       מה שקורה היום בפועל - למי שלא יודע - הוא דבר פשוט. בכל רשות כמעט יש חברות ממשלתיות, יש ועדות לרשויות. אין נשים. ממילא, יש לנו מצוקה אמיתית בייצוג עצמו, ויש בסך הכול מתחת ל-10% של ייצוג נשים כחברות מועצות ערים, כחברות מועצות אזוריות, ויש לנו בסך הכול שתי נשים שהן ראשי רשויות בכירות. אין ייצוג לנשים. 
       
       הנשים הן מעל 52% באוכלוסייה. לא יכול להיות שדווקא בחברות האלה, שיש להן הנגיעה הישירה לכל האוכלוסייה האזרחית בכל מה שקשור לכל המצוקות, לכל ההצלחות - שם יש חובה לדאוג לייצוג הולם. 
       
       שואלים - ובצורה טבעית - למה צריך לקבוע את זה בחוק, והסיבה היא פשוטה. עד עכשיו, עובדה שזה לא יצא לפועל. נכון להיום, כמעט במרבית הרשויות אין נשים בכלל. 
       
       אני רוצה לומר, שחוקק חוק בכל מה שקשור לדירקטוריונים של החברות הממשלתיות, והוכח בצורה עובדתית שמאז החוק נשים נמצאות בתפקידים האלה, מה שאומר שלצערנו אנחנו חברה שעדיין הפערים החברתיים בה בכל מה שקשור לייצוג בין המינים - הוא לוקה בחסר, ומכיוון שכך אני מברכת את חבר הכנסת גדעון סער על העלאת החוק. 
       
       צריך לציין גם שחבר הכנסת גדעון סער הוא חבר בוועדה לקידום מעמד האשה, וכשכיהנתי עד לא מכבר כיושבת-ראש הוועדה, הוא היה חבר כנסת מצטיין בכל מה שקשור לקידום הנשים. תמשיך להיות כזה פמיניסט, אנחנו אתך, וודאי וודאי נתמוך בחוק שלך. תודה.

דני יתום (העבודה-מימד):
       
       מתחילים הפריימריס בליכוד...

היו"ר מיכאל נודלמן:
       
       תודה. חבר הכנסת עזמי בשארה - אינו נוכח. חברת הכנסת מלי פולישוק-בלוך - אינה נוכחת. חבר הכנסת ישראל אייכלר. אחריו – חברי הכנסת נסים זאב וטלב אלסאנע.
     
ישראל אייכלר (יהדות התורה):
       
       אדוני היושב-ראש, חברי הכנסת, אין צורך לומר שהצורך בהגנה על ייצוג הולם במשרות, בפרנסות, בתפקידים בכל מגזרי האוכלוסייה, הוא קודם כול אינטרס של המיעוטים והחלשים, כל אלה שאינם יכולים לעמוד מול השלטון בעצמם. 
       
       אם אינך גבר, אשכנזי, חילוני, מקושר לאנשים החזקים, אין לך סיכוי לקבל משרה שלטונית, וזה ידוע, אלא אם כן אתה חבר מרכז הליכוד או קרוב שלו, ואפילו שכן זה לא רע. פעם היית צריך להיות מפא"יניק, היום אתה חייב להיות כדאיניק. אתה צריך להתלקק לאיש המתאים במקום הנכון ובעיתוי הנכון, ויש לך משרה. 
       
       חבר הכנסת פריצקי הביא את עניין הדיינים, ואלה אולי כמה מאות משרות שאין בהן אשה, ואני לא אכנס עכשיו לוויכוח הזה. אבל מה זה מול 750,000 משרות שלטוניות, עם תקציב של 70 מיליארד שקלים בשנה, שכר בלבד? האליטות עשו גדר של תואר אקדמי כדי לחסום כל משרה שאין צורך בה בתואר אקדמי מפני הציבור החרדי, ואתה מדבר על דיינים? אם מישהו יביא תואר פיקטיבי מלטביה, או תואר אקדמי על עבודה שכתב סטודנט אחר בתשלום, הוא יכול להתמודד על משרות שאין להן שום קשר לתואר. הוא יכול לעשות תואר על השפעת קרני השמש על קרני התיש, או להיפך – מה השפעת קרני התיש על קרני השמש, ויש לו תואר. אבל אם הוא לומד תורה וכותב ספרים ומחקרים, הוא לא מוכר. 
       
       אם מדברים על ייצוג הולם, איך אפשר לחסום מאות אלפי אזרחים חסרי תואר אקדמי מתפקידים, ולא רק חרדים, ולדבר על ייצוג הולם לקבוצה זאת או אחרת? יש חוק לייצוג הולם לנשים, וזה בסדר. 
       
יוסף פריצקי (שינוי):
       
       הרב אייכלר, למה ליטאי טוב כמו הרב סולובייצ'יק, זכר צדיק לברכה, הקים את "ישיבה יוניברסיטי" בניו-יורק  והבין שאדם יכול להיות גם בר-אוריין ותלמיד חכם אבל גם בעל תואר אקדמי?
       
ישראל אייכלר (יהדות התורה):
       
       אם זה לא על חשבוני, אני אספר לך על מצבה של יהדות ארצות-הברית, באיזה מצב של התבוללות היא היתה ומה הרב סולובייצ'יק ניסה להציל מהאוניברסיטאות שאין לומדים בהן תורה. אבל היושב-ראש לא ייתן לי זמן לזה. בכל אופן, לא מה שמתאים לאמריקה שלפני 100 שנים, שלא היתה שם ישיבה אחת, מתאים למה שקורה בארץ-ישראל היום.
       
       יש חוק לייצוג ערבים בחברות ממשלתיות, וזה בסדר. יש חוק לייצוג עולים, וזה גם בסדר. יש חוק לייצוג אתיופים, אבל אין שום חוק לייצוג הולם לחרדים, ואומרים שהם לא רוצים לצאת לעבודה. תביא לי 100,000 משרות, אני אביא לך 100,000 עובדים. 
       
       שר האוצר מטיף ליציאה לעבודה של שני בני-הזוג במשפחה, ודווקא בתקופה שבה משפחות מתפרקות ויש הרבה משפחות חד-הוריות. אבל אני רוצה לשאול את שר האוצר: אשה שמטפלת בילדים של השכנה שיוצאת לעבוד, היא אשה עובדת? ודאי שכן. אבל אם היא מטפלת בילדים שלה, הוא לא מכיר בה אפילו לקבל נקודת זיכוי לבעלה העובד קשה. דיברתי עם השר הזה ועם השרים הקודמים, שמדברים על עידוד עבודה של נשים - לעודד יציאה לעבודה של אנשים. כשזה מגיע לציבור החרדי, הכול סגור. מילא שלא רוצים אותם מאלף סיבות אידיאולוגיות, אבל לבוא בטענות ולהגיד: הם לא רוצים לעבוד, הם לא רוצים להתפרנס, הם רוצים לחיות על קופת הציבור, מ-120 השקלים של הביטוח הלאומי – זה גם גזלה וגם השמצה. 
       
       צריך להקים ועדת חקירה, איך עם חכם ונבון, שהצליח לחנך ולשמר במשך אלפי שנים את החינוך היהודי, איבד אותו תוך שני דורות. על זה צריך לעשות ועדת חקירה. תודה רבה. 
       
היו"ר מיכאל נודלמן:
       
       תודה. חבר הכנסת נסים זאב, ואחריו – חבר הכנסת טלב אלסאנע. 
       
נסים זאב (ש"ס):
       
       אדוני היושב-ראש, כנסת נכבדה, כמעט כל יום מביאים לפה הצעת חוק – יום האשה, חוק האשה, זכויות האשה, האשה מקופחת. תפסיקו לפגוע בנשים. לנשים יש הכבוד שלהן, הן לא זקוקות לחבר הכנסת גדעון סער שיבוא ויגן עליהן. 
       
קולט אביטל (העבודה-מימד):
       
       סליחה, למה אתה מדבר בשם הנשים? אתה פוגע בנשים אם אתה מדבר בשמן. 
       
נסים זאב (ש"ס):
       
       אני חושב שהחוקים האלה פוגעים מאוד.
       
קולט אביטל (העבודה-מימד):
       
       אנחנו הנשים, ואנחנו חושבות שלא. 
       
נסים זאב (ש"ס):
       
       תגידי לי, איך אפשר לתת שוויוניות בוועדות, כאשר חברי המועצה כולם גברים? הרי הוועדות הן נגזרת של חברי המועצה. אלא מדובר אולי בוועדות כבוד – ועדת תרבות, ועדת חינוך, ועדה שהיא לא רלוונטית, ועדה שבאה אולי לתת משרה לחבר מועצה שאין לו תפקיד ורוצים לרצות אותו, אז מקימים לו ועדה. הייתי 15 שנים במועצת עיריית ירושלים, ואני יודע שוועדות שאינן סטטוטוריות, אין להן שום משמעות. 
       
       לדוגמה, ועדת "פרזות". ממה מורכבת הוועדה, לא מחברי המועצה? אם במועצה אין נשים, איך תשלח אשה לוועדה הזאת? חבר הכנסת פריצקי, שהוא מטיף מוסר כל כך גדול, כמה נשים יש היום בשינוי כחברות הכנסת, אשה אחת? שתי נשים? 
       
יוסף פריצקי (שינוי):
       
       שלוש. 
       
נסים זאב (ש"ס):
       
       בכמה מדובר באחוזים? אנחנו מדברים פה בשוויוניות. אתה מדבר על 50%. אנחנו עדיין רחוקים ממצב שהבחירה צריכה להיות שוויונית רק משום שהיא אשה. אדם נבחר בגלל כישוריו, בגלל היכולת שלו, ולא רק בגלל המין. 
       
אורית נוקד (העבודה-מימד):
       
       חבר הכנסת זאב, דובר פה על ייצוג הולם, לא דובר על שוויון. רוצים להגיע לשוויון. 
       
נסים זאב (ש"ס):
       
       בסדר, אנחנו מדברים על ייצוג הולם. ברגע שיש גבר מול אשה, והמעמד או היכולת או הכישורים של הגבר הם מעל האשה, אין שום סיבה שרק מפני שמדובר באשה יש לה עדיפות. אני לא חושב שנכון לעשות זאת. אני גם אומר, שלא מדובר בוועדות סטטוטוריות, כי אנחנו לא יכולים לתת ייצוג בוועדות סטטוטוריות כאשר חברי המועצה הם גברים ואינם נשים. 
       
רן כהן (יחד):
       
       אלוהים ברא אותם שווים, לא? 
       
נסים זאב (ש"ס):
       
       אין לי בעיה עם זה. אני אומר שאין צורך בחוק, זה שיקול דעת של חברי מועצה, שכל אחד מביא את הנציג שלו. לא צריך לעגן את זה בחוק. אני חושב שהחוק רק פוגע. זה צריך להיות מתוך רצון טוב. תודה רבה. 
       
היו"ר מיכאל נודלמן:
       
       תודה. חבר הכנסת טלב אלסאנע - לא נוכח. חברי הכנסת, סיימנו את הדיון בהצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, קריאה ראשונה. 
       
       אנחנו עוברים להצבעה. ההצבעה החלה. 
       
הצבעה מס' 11
       
בעד ההצעה להעביר את הצעת החוק לוועדה – 13
נגד – אין 
נמנעים – 2
ההצעה להעביר את הצעת חוק לתיקון דיני הרשויות המקומיות (ייצוג הולם) 
(תיקוני חקיקה), התשס"ה-2004, לוועדה לקידום מעמד האשה נתקבלה. 
       
היו"ר מיכאל נודלמן:
       
       הצעת החוק התקבלה ברוב של 13 חברי כנסת, אין מתנגדים, שני נמנעים. הצעת החוק תעבור לדיון בוועדה לקידום מעמד האשה. 

       
מסמכים שהונחו על שולחן הכנסת

היו"ר מיכאל נודלמן:
       
       הכרזה לסגן מזכיר הכנסת. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק אנשי צבא דרום-לבנון ומשפחותיהם, התשס"ה-2004, שהחזירה ועדת הכספים. תודה. 
       
היו"ר מיכאל נודלמן:
       
       תודה. 
       
       
הצעת חוק השבת קצבה לבן זוג שנישא בשנית 
ונישואיו השניים פקעו (תיקוני חקיקה), התשס"ה-2004
       [רשומות (הצעות חוק, חוב' כ/56).]
(קריאה ראשונה)
       
היו"ר מיכאל נודלמן:
       
       חברי הכנסת, אנחנו עוברים להצעת חוק השבת קצבה לבן זוג שנישא בשנית ונישואיו השניים פקעו (תיקוני חקיקה), התשס"ה-2004, של חבר הכנסת דני יתום וקבוצת חברי הכנסת - קריאה ראשונה. חבר הכנסת דני יתום, בבקשה. 
       
דני יתום (העבודה-מימד):
       
       אדוני היושב-ראש, חברותי וחברי חברי הכנסת, ההצעה, שמאחוריה לא רק אני עומד, אלא עומדים גם חברי כנסת נוספים – אהוד יתום, חמי דורון, מתן וילנאי, איתן כבל, אילנה כהן, רן כהן, אורית נוקד ויולי תמיר - תכליתה לתקן חקיקה שמבחינה בין מקרים שבהם בן זוג או בת זוג שבן זוגה נספה תוך כדי שירות צבאי, זכאית לקבל קצבה אם נישאה נישואים שניים ונישואיה השניים פקעו. 
       
       במה דברים אמורים? היום, לפי חוק שירות הקבע (גמלאות), אם בן זוג כזה נישא פעם שנייה, ונישואיו השניים פקעו בתוך 20 שנה, הוא זכאי שישיבו לו לאחר פקיעת הנישואים השניים את דמי הגמלה או הקצבה, לאחר שעם נישואיו השניים הוא קיבל מענק חד-פעמי ודמי הגמלה או דמי הקצבה הופסקו. אם פקעו נישואיו של בן-הזוג לאחר 20 שנה, הוא אינו זכאי להשבת הגמלה. נוצר מצב אבסורדי, שבו זוגות רבים, שבהם לאחד מבני-הזוג אלה נישואים שניים, לאחר שהתאלמן קודם לכן, מביאים באופן מלאכותי לקץ נישואיהם כדי שהגמלה תושב להם, אף שהם ממשיכים לחיות יחד לאחר מכן. 
       
       לעומת זאת, בחוק אחר, דומה, חוק משפחות חיילים שנספו במערכה, בן-הזוג זכאי לאחר שנישא בשנית ונישואיו פקעו להשבת הגמלה בלי כל הבחנה שעניינה משך הנישואים השניים. עוד נמצא, שבחוק דומה, חוק שירות המדינה (גמלאות), מגבלת הזמן לפקיעת הנישואים השניים היא עשר שנים. מי שנישואיו פקעו בתוך עשר שנים, זכאי להשבת הגמלה; ומי שנישואיו פקעו לאחר עשר שנים, אינו זכאי להשבת הגמלה. 
       
       הצעת החוק משווה בין כל המקרים ובעצם מבטלת את ההבחנה הקשורה למשך הנישואים השניים – בין שאלה פקעו לאחר שנה, בין שפקעו לאחר עשר שנים, וכיוצא בזה. 
       
       משרד הביטחון ונציבות שירות המדינה בדקו ומצאו שעלות ביצוע החוק תהיה פחות מחצי מיליון ש"ח לשנה. 
       
       משפט לסיום: ביקשתי לשנות את החוק לאחר שפנו אלי כמה אלמנות צה"ל והציגו לפני את האבסורד שבמצב הקיים. 
       
       אני מבקש את תמיכתכם. תודה. 
       
נסים זאב (ש"ס):
       
       יש הסכמה של הממשלה? 
       
דני יתום (העבודה-מימד):
       
       יש הסכמה של הממשלה. 
       
היו"ר מיכאל נודלמן:
       
       חברי הכנסת, יש רשימה ארוכה של חברי הכנסת לדיון בחוק, אבל אני שומע שיש הסכמה של כולם, ולכן אנחנו עוברים מייד להצבעה על הצעת החוק בקריאה ראשונה. 
       
       חברי הכנסת, אנחנו עוברים להצבעה. 
       
הצבעה מס' 12
       
בעד ההצעה להעביר את הצעת החוק לוועדה – 8
נגד – אין
נמנעים – 2
ההצעה להעביר את הצעת חוק השבת קצבה לבן זוג שנישא בשנית ונישואיו השניים 
פקעו (תיקוני חקיקה), התשס"ה-2004, לוועדת העבודה, הרווחה והבריאות נתקבלה. 

היו"ר מיכאל נודלמן:
       
       בעד – שמונה חברי הכנסת, שני נמנעים. אני קובע שהצעת חוק השבת קצבה לבן זוג שנישא בשנית ונישואיו השניים פקעו (תיקוני חקיקה), התשס"ה-2004, עברה בקריאה ראשונה ותעבור לדיון בוועדת העבודה, הרווחה והבריאות. 

        

הצעת חוק למניעת העסקה של עברייני מין במוסד המכוון למתן 
שירות לקטינים (תיקון מס' 2) (הרחבת תחולה), התשס"ה-2004 
       [רשומות (הצעות חוק, חוב' כ/59).]
(קריאה ראשונה)
      
היו"ר מיכאל נודלמן:
       
       חברי הכנסת, אנחנו עוברים להצעת חוק למניעת העסקה של עברייני מין במוסד המכוון למתן שירות לקטינים (תיקון מס' 2) (הרחבת תחולה), התשס"ה-2004, של חבר הכנסת יצחק הרצוג. בבקשה. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, מדובר בהצעת חוק למניעת העסקה של עברייני מין במוסד המכוון למתן שירות לקטינים (תיקון – מוסד המכוון למתן שירות לאנשים עם פיגור שכלי), התשס"ד-2004. 
       
       אני מביא את החוק הזה לקריאה ראשונה לאחר שעבר את אישורה של ועדת החוקה, חוק ומשפט של הכנסת. 
       
       כידוע, גבירותי ורבותי, קיים חוק המונע העסקת עברייני מין במוסד המכוון למתן שירות לקטינים. הרעיון נולד בגלל בעיות ואירועים קשים מאוד בתחום הפלילי, עם עברייני מין שסובלים בעצם מתסמונת של סטייה של פגיעה בילדים. לכן נחקק החוק הזה, והוא חוק חשוב מאוד. אני בא להוסיף על החוק הזה תחום נוסף, וההצעה היא שהחוק ימנע העסקת עברייני מין גם במוסד המכוון למתן שירות לאנשים עם פיגור שכלי. 
       
       הצעת החוק הזאת הגיעה אלי בעצם בהמלצה של "אקי"ם ישראל". ההצעה היא יוזמה של עמותת "אקי"ם ישראל", גוף חשוב מאוד ברמה הלאומית שעוסק בקימום מפגרים. החוק הזה מתייחס לקבוצה שגם היא זקוקה להגנה דומה לזו שקטינים זקוקים לה, דהיינו, ציבור האנשים עם פיגור שכלי, שבשל מגבלתם השכלית חשופים, בלא קשר לגילם הביולוגי, לניצול ולהתעללות מצד הסביבה, ממש כמו קטינים. גם הם חסרי ישע, ובמקרים רבים הם גם אינם יכולים להתלונן או לדווח על העבירה שהם היו קורבן לה. 
       
       הדבר עלה גם בדיון שקיימנו בוועדת החוקה, חוק ומשפט, והבאנו נתונים מרשימים מאוד ממרכז התחום המיני-חברתי במשרד הרווחה – האגף לטיפול באדם המפגר. 
       
       אשר על כן, גבירותי ורבותי, אני מבקש את אישורכם להצעת החוק בקריאה ראשונה. אני חושב שכך נמנע מקרים קשים מאוד, שדומים להם קרו במוסדות למפגרים בידי עברייני מין, ונוסיף עוד נדבך חשוב לספר החוקים של מדינת ישראל. תודה רבה. 

היו"ר מיכאל נודלמן:
       
       תודה. חברי הכנסת, קיבלתי הודעה שעוברים להצבעה. כולם בעד? 
       
       אם כך, אנחנו עוברים להצבעה על הצעת חוק למניעת העסקה של עברייני מין במוסד המכוון למתן שירות לקטינים (תיקון מס' 2) (הרחבת תחולה), התשס"ה-2004. ההצבעה החלה.
       
הצבעה מס' 14
       
בעד ההצעה להעביר את הצעת החוק לוועדה – 11
נגד – אין
נמנעים – אין
ההצעה להעביר את הצעת חוק למניעת העסקה של עברייני מין במוסד המכוון למתן שירות 
לקטינים (תיקון מס' 2) (הרחבת תחולה), התשס"ה-2004, לוועדת החוקה, חוק ומשפט נתקבלה. 

היו"ר מיכאל נודלמן:
       
       בעד – 11 חברי הכנסת, אין נמנעים, אין מתנגדים. הצעת החוק התקבלה בקריאה ראשונה ותעבור לוועדת החוקה, חוק ומשפט. 

     
הצעת חוק לתיקון פקודת בתי-הסוהר (מס' 30) 
(פגישת אסיר עם עורך-דין), התשס"ה-2004
       [רשומות (הצעות חוק, חוב' מ/141).]
(קריאה ראשונה)

היו"ר מיכאל נודלמן:
       
       אנחנו עוברים להצעת חוק לתיקון פקודת בתי-הסוהר (מס' 30) (פגישת אסיר עם עורך-דין), התשס"ה-2004, קריאה ראשונה. יציג את הצעת החוק סגן השר לביטחון פנים. בבקשה.

סגן השר לביטחון פנים יעקב אדרי:
       
       אדוני היושב-ראש, חברי הכנסת, הצעת החוק המונחת לפניכם היום מיועדת להסדיר בחוק הראשי את נושא פגישת אסיר עם עורך-דין. זו כמובן זכות יסוד במהותה. זכותו של אסיר להיפגש עם עורך-דין לצורך קבלת שירות מקצועי בתנאי חיסיון היא זכות אשר הוכרה על-ידי בית-המשפט העליון כזכות יסוד במהותה. כיום מוסדר נושא זכות זו בהוראת סעיף כללית ביותר בפקודת בתי-הסוהר, כאשר ההסדרים המיוחדים הנדרשים לצורך מימוש זכותו של אסיר לקיום פגישת אסיר עם עורך-דינו לצורך קבלת שירות משפטי מעוגנים בתקנות ובנהלים פנימיים של שירות בתי-הסוהר. 
       
       כמובן, אנחנו רוצים להסדיר זאת בחקיקה, כדי למנוע מקרים חריגים של ניצול לרעה של זכות האסיר לקבל שירות מקצועי מעורך-הדין בתנאי חיסיון. כיום הדבר מעוגן בתקנה 29 לתקנות בתי-הסוהר ובנהלים שהוצאו מכוחה. סמכותו של שירות בתי-הסוהר למנוע או להפסיק פגישה של עורך-דין עם אסיר, אם קיים חשד כי זו נועדה לעשות שימוש בתנאי החיסיון של הפגישה לצורך ביצוע עבירות.
       
        מובן שגם בית-המשפט העליון התייחס לנושא הזה והיו פסיקות מפורטות של בג"ץ. לאור החלטת בית-המשפט כאמור, וברוח העקרונות הקבועים בה, מוצע בחוק המונח לפניכם היום להסדיר באופן מקיף שני נושאים מרכזיים: האחד עניינו בפגישת אסיר עם עורך-דין, התנאים לקיומה; השני מסדיר את התנאים למניעת הפגישה במקרים חריגים.
       
       לעניין הסדרת זכותו של אסיר להיפגש עם עורך-דין מוצע לקבוע בחוק את זכותו של אסיר להיפגש עם עורך-דינו לצורך קבלת שירות מקצועי בתנאי סודיות, כמתבקש מהקבוע בחוק לשכת עורכי-הדין ובפקודת הראיות בדבר חסיון הדברים והמסמכים המוחלפים בין עורך-דין לבין לקוחו.
       
       מוצע להסדיר, בין במפורש בחוק הראשי ובין על-ידי הסמכה מפורשת של השר לקבוע תקנות, או הסמכה של נציב שירות בתי-הסוהר לקבוע הוראות בפקודות לגבי נושאים הנוגעים להסדרת הפגישה כאמור, וזאת, בין היתר, בנושאים הנוגעים לשעות הפגישה, למספר עורכי-הדין שיכול אסיר אחד להיפגש עמם בפרק זמן מסוים, לסידורי הכניסה לצורך קיום הפגישה וכו'. 
       
       לעניין מניעת פגישה של אסיר ביטחוני עם עורך-דין - כפי שהבהרתי, זכותו של אסיר לקיים פגישה עם עורך-דינו בתנאי חיסיון וסודיות נועדה לצורך קבלת שירות מקצועי. ברור כי בנסיבות שבהן יש כוונה לעשות שימוש בפגישה לצורך ביצוע עבירות, לא עומדת לאסיר הזכות להיפגש עם עורך-הדין בתנאי חיסיון. 
       
       על-פי הניסיון של שירות בתי-הסוהר, היו בעבר מקרים שבהם מפגש של אסיר עם עורך-דין נוצל לרעה, ואת זה חייבים כמובן להדגיש, או היתה כוונה לנצלו לרעה, על-פי מידע מודיעיני שהיה בידי שירות בתי-הסוהר, לצורך ביצוע עבירות העלולות לפגוע בביטחון המדינה ובביטחון הציבור. כך, לדוגמה, בעת שביתת האסירים האחרונה בקרב האסירים הביטחוניים בבתי-הסוהר, נעשה ניסיון לנצל מפגשים עם עורכי-דין בתנאי חיסיון לצורך תיאום וקידום מהלכי השביתה. 
       
       כדי לאפשר התמודדות עם מצבים חריגים אלו, מוצע בהצעת החוק לתת סמכות בידי הנציב ומנהל בית-הסוהר להורות על מניעת הפגישה או הפסקתה. מפני שמדובר בסמכות חריגה שיש עמה פגיעה בזכות יסוד במהותה, מוצע בהצעת החוק להגביל את הסמכות בין השאר באלה:
       
        א. להבדיל מהקבוע היום בתקנה 29, מוצע לייחד סמכות חריגה זו בהתייחס לאסירים ביטחוניים בלבד, וזאת מאחר שהמידע הקיים בידינו עד היום לגבי ניצול לרעה של מפגשים של עורכי-דין עם אסירים מתמקד רק באסירים ביטחוניים. אנחנו כמובן עושים את ההבחנה בין האסירים הפליליים לבין האסירים הביטחוניים. עם האסירים הביטחוניים הניסיון הוא די מר. 
       
       ב. הסמכות תיוחד רק למקרים שבהם קיים חשד ממשי. מובן שהחוק הזה לא יהיה גורף, אלא רק כאשר קיים חשד ממשי, היינו, חשד המבוסס על מידע קונקרטי המתייחס לאותו עורך-דין ולאותה פגישה - - - 

ג'מאל זחאלקה (בל"ד):
       
       מה עם תיאום הריגת שופט על-ידי אסירים פליליים? 

סגן השר לביטחון פנים יעקב אדרי:
       
       אני לא מבין מה זה קשור לעניין. 

ג'מאל זחאלקה (בל"ד):
       
       זה לא מסוכן? 

אופיר פינס-פז (העבודה-מימד):
       
       גם אני לא הבנתי, אבל הוא אומר שעובדה היא שלא אסירים ביטחוניים הרגו שופט אלא אסירים פליליים. 

ג'מאל זחאלקה (בל"ד):
       
       בדיוק. זה תואם. אני לא מאשים עורכי-דין, אבל אתה לא יכול להגיד - - - 

יוסף פריצקי (שינוי):
       
       סגן השר אדרי, זה לא יכול לחול רק על אסירים ביטחוניים.

ג'מאל זחאלקה (בל"ד):
       
       כמה מקרי רצח - - - 

סגן השר לביטחון פנים יעקב אדרי:
       
       אני לא יכול לשמוע סימולטנית את שניכם. קשה לי. למה שאתה אומר אין לך שום הוכחה.

ג'מאל זחאלקה (בל"ד):

- - -
       
סגן השר לביטחון פנים יעקב אדרי:
       
       עם הפליליים יש מספיק הוכחות, חבר הכנסת זחאלקה. לא תמיד אפשר להציג את הדברים מסיבות מובנות.

ג'מאל זחאלקה (בל"ד):
       
       - - -  השב"כ.

סגן השר לביטחון פנים יעקב אדרי:
       
       אתה יודע שהיו גם מקרים כאלה. לא כאן המקום לפרט. היו מקרים, אני לא רוצה כמובן לעשות הכללות, לא כולם, והדגשתי, שקיים חשד ממשי. כמובן, זה לא כל עורכי-הדין. בחוק מודגש "במקרים מסוימים", והיו מקרים כאלה. היו גם עורכי-דין שהכניסו פלאפונים. גם את זה אתה יודע. אני לא רוצה להרחיב את העניין, אבל מדובר במקרים מסוימים בלבד. 

עבד-אלמאלכ דהאמשה (רע"ם):
       
       - - - 

סגן השר לביטחון פנים יעקב אדרי:
       
       תנו לי בבקשה לסיים את ההצעה, חבר הכנסת דהאמשה. אחרי זה אשמע בקשב רב את כל הטיעונים.
       
       ג. מוצע להגביל את סמכות מנהל בית-הסוהר להורות על מניעת הפגישה ל-48 שעות בלבד. גם את זה הגבלנו בחוק. זאת אומרת, האסיר יוכל לפנות לערכאות נוספות, אבל מנהל בית-הסוהר יוכל להגביל עד 48 שעות. הנציב יוכל להורות על מניעת הפגישה כאמור לפרק זמן של עשרה ימים בלבד. הגבלנו גם את הנציב, שהוא הסמכות העליונה.  סמכות זו שלהם לא תהיה ניתנת לאצילה אלא לסגניהם. 

עבד-אלמאלכ דהאמשה (רע"ם):
       
       - - - 

סגן השר לביטחון פנים יעקב אדרי:
       
       אם תקשיבו עד הסוף, יכול להיות שחלק מהשאלות יהיו מיותרות. יכול להיות שכולנו נבין את זה יותר טוב.  
       
       לבית-המשפט המחוזי תינתן הסמכות להאריך את פרק הזמן של מניעת המפגש לתקופות נוספות של 21 ימים בכל פעם עד לתקופה מרבית של חצי שנה. תקופה ארוכה מזו מחייבת אישור של בית-המשפט העליון. זאת אומרת, עשינו את זה בצורה מדורגת, על מנת לאפשר את כל סידורי הבקרה על העניין הזה. אדגיש כי הדרישה לבקרה שיפוטית יזומה על-ידי המדינה. הרי כל הזמן זה היה בתקנות. סוף-סוף אנחנו רוצים להסדיר את זה בחקיקה, ואני חושב שזה נכון. אפשר להתווכח על מהות החוק, אבל אני חושב שסוף-סוף עושים דבר נכון. הדרישה לבקרה שיפוטית לאחר פרק זמן מינימלי כפי המוצע בהצעת החוק המונחת בפניכם היא דרישה מחמירה מזו הקבועה היום בתקנות. יותר טוב שיהיה חוק מאשר תקנות, שאנחנו יודעים שאפשר לתקן כל הזמן. 
       
       ד. מוצע כי סמכות הנציב ומנהל בית-הסוהר יינתנו רק לאחר שניתנה לאסיר ולעורך-הדין הזדמנות להשמיע את טענותיהם בכתב לעניין החלטה כאמור. על החלטות הנציב ומנהל בית-הסוהר יוכל האסיר לערור בפני בית-המשפט המחוזי. זאת אומרת, אפשרנו את הערר. האסיר ועורך-דינו יכולים להגיש הסתייגויות, הן בעל-פה והן בכתב.
       
       לסיכום, הצעת חוק זו המונחת בפניכם מעגנת בחקיקה ראשית זכות מהותית חשובה ביותר של אסיר במדינת ישראל, זכות שהיא זכות יסוד לפי מהותה. בצד קביעת הזכות כאמור, וחובת שירות בתי-הסוהר לאפשר את מימושה באופן ראוי ובתנאי חיסיון, כמתחייב מאופיה של הזכות, מוצע בהצעת החוק לעגן את סמכות נציב שירות בתי-הסוהר, מנהל בית-הסוהר ומערכת בתי-המשפט למנוע פגישה של אסיר ביטחוני עם עורך-דין. אנחנו פשוט מציעים לעגן את זה בחוק. עד היום זה היה בתקנות. להיפך, אני חושב שהחמרנו עם עצמנו בעניין הזה. אבל היה רצוי וראוי שהכול יהיה בחקיקה, ידוע וכתוב. 
       
       קבענו זאת בנסיבות שבהן קיים חשד ממשי כי פגישה כאמור נועדה לשם ביצוע עבירות חמורות. אף כי מדובר במקרים חריגים שבהם קיימת אפשרות לשימוש לרעה בתנאי החיסיון של מפגש עורך-דין--אסיר, הרי חומרת הפגיעה האפשרית מניצול לרעה של תנאי החיסיון של המפגש מחייבת הענקת סמכות כאמור. ואולם, על מנת שהפגיעה תהיה מידתית, היא הוגבלה כפי שהבהרתי קודם. 
       
       בהצעת החוק נעשה מאמץ כן ואמיתי לשמור על האיזון הראוי בין חובתנו כמדינה דמוקרטית לאפשר לאסירים לממש זכות יסוד לקבלת שירות מקצועי מעורך-דין בתנאי חיסיון, העומדת להם גם בהיותם מאחורי סורג ובריח, לבין חובתנו כמדינה להתמודד נגד אותם גורמים חריגים המבקשים לנצל את האפשרות שמעמידה המדינה למימוש הזכות האמורה בתנאי חיסיון לצורך תכנון ותיאום ביצוע מעשי עבירה. 

       רבותי, לא כאן המקום לפרט מקרים רבים של ניצול לרעה. יש פה מתי-מעט שיודעים - לפחות חלק מהמקרים שאני חשוף אליהם - שהיו לא מעט מקרים - - -
       
ג'מאל זחאלקה (בל"ד):
       
       מישהו הועמד לדין - - -
       
סגן השר לביטחון פנים יעקב אדרי:
       
       מסיבות ברורות לא תמיד אנחנו רוצים לחשוף את הדברים. אני חושב שאפשר להבין את הסיבות. יש בעיות בעניין הזה. יש עורכי-דין שביקוריהם הופסקו. יש. החלטנו להפסיק לאפשר להם את הגישה. נדמה לי שיש עורך-דין אחד או שניים שאפילו הועמדו לדין. לפני חצי שנה נתפס עורך-דין שהחדיר פלאפון או חלקים שלו. אני חושב שהוא נמצא בשלבים של העמדה לדין. אם תרצה, אני יכול להביא לידיעתך את המקרים שבהם גם נקטנו צעדים. לפעמים לא נוקטים צעדים מסיבות ברורות - לא תמיד המערכת שלנו רוצה לחשוף את כל האמצעים שלה. 
       
       אני קורא לכם, חברי הכנסת, להצביע בעד הצעת החוק. עד היום, גם ללא הצעת החוק אפשרו לנציבות בתי-הסוהר לעשות מה שהיא רצתה, מה שהיא הבינה לנכון. אנחנו מציעים בפעם הראשונה לעגן את זה בחקיקה. אני מבקש את תמיכתם בכך. 
       
היו"ר מיכאל נודלמן:
       
       תודה. הבנתי שחברי הכנסת לא מוותרים על הדיון. הדובר הראשון הוא חבר הכנסת מוחמד ברכה,  שאינו נוכח. חברי הכנסת עסאם מח'ול, אחמד טיבי, אברהם רביץ ויעקב מרגי - אינם נוכחים. חבר הכנסת אורי יהודה אריאל, בבקשה. אחריו – חברי הכנסת חיים אורון, צבי הנדל, משה גפני, ג'מאל זחאלקה ואופיר פינס-פז.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, מכובדי סגן השר, הצעת החוק היא הצעה ראויה. יש בה דברים שכנראה ישתנו בדרך, בהכנה לקריאה השנייה ולקריאה השלישית. ראוי שהדברים יוסדרו בצורה של חוק, בגלל היקף הבעיה ובגלל חשיבות הנושא. עם זאת, צריך לשים לב שהדברים האלה לא ישמשו לרעה, כפי שאתה בעצמך הזכרת, שיש פעמים, גם אם מעטות, שעורכי-דין מנצלים את הפגישה לרעה ומבריחים, עושים דברים שאסור לעשות אותם בשום מקום, בוודאי לא עם אסירים ביטחוניים.
       
       אני רוצה להסב את תשומת לב חברי הכנסת, שבמסגרת שחרורו של מכובדנו עזאם עזאם, יש כוונה לשחרר אסירים ביטחוניים. בעבר משרד הביטחון/צה"ל יחד עם הפרקליטות הודיעו מראש מי האסירים שעומדים להשתחרר ומה העבירות שהם עברו, כדי שאם מישהו מאזרחי ישראל רוצה להשיג על זה, הוא יוכל לפנות לבתי-המשפט בבקשה לעצור את השחרור הזה. למיטב ידיעתי, הדבר לא נעשה לגבי ששת העצורים המצרים ששר הביטחון חתם על שחרורם. ההפרה הזאת, אם אכן נעשתה, היא חמורה, וראוי לשמור על הנוהל שמאפשר לאזרחי מדינת ישראל לדעת את מי משחררים, את היכולת לערער. אם בית-המשפט יאשר זאת, זה בסדר, אבל אם לא - ראוי  שהם ישבו, כי הם יושבים  על פשעים חמורים בדרך כלל. אלה לא דגי רקק, אלא מהלווייתנים שעשו לנו צרות קשות מאוד, לעתים עודדו חבלה, וצריך להיזהר בשחרורם. תודה. 
       
היו"ר מיכאל נודלמן:
       
       תודה. חברי הכנסת חיים אורון, צבי הנדל ומשה גפני - אינם נוכחים. חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, השבוע חוגגים את השבוע הבין-לאומי לזכויות האדם. הנושא יצוין מחר בכנסת,  וערב הדיון באה הממשלה ומציעה בחקיקה עוד הפרה בוטה של זכויות האדם המקובלות בכל המדינות המתוקנות. 
       
       בשורה התחתונה מוצע כאן לקבוע שני סוגים של אסירים ושני סוגים של עורכי-דין. מוצע לקבוע שמי שבידו הסמכות – וכך יהיה בפועל, לא חשוב מה כתוב בחוק – בפועל מי שיקבע זה השב"כ.

סגן השר לביטחון פנים יעקב אדרי:

       השב"ס או השב"כ?
       
ג'מאל זחאלקה (בל"ד):
       
       השב"ס דרך השב"כ. השב"כ והשב"ס, אבל בעיקר השב"כ. אם אתה מציין שהסכנה היא מצד אסירים ביטחוניים, זה בעיקר השב"כ. 
       
       זהו חוק לאומני, שאפילו אינו רואה את הסכנה בהתנהגותם של אסירים פליליים. ידוע גם ידוע, שגם אסירים פליליים ניצלו עורכי-דין והיו מקרים כאלה. וידוע גם ידוע, שתכנון רצח – לפחות לפי החשד של המשטרה – של שופט נעשה בבית-סוהר. וידוע גם ידוע, שמעשי רצח ושוד ועבריינות רבים מתוכננים מתוך בתי-הסוהר. וידוע גם ידוע, שהיו ימים שבהם מחיר הסמים בבתי-הסוהר היה יותר זול מאשר בחוץ והיה יותר קל לאסיר לקבל סמים מאשר למסומם בחוץ. 
       
       לבוא ולומר שהבעיה היא אצל אסירים הביטחוניים ואצל חלק מעורכי-הדין - מה זה חלק מעורכי-הדין? אני אגיד לכם מה זה. כשנותנים סמכות לשב"כ ולשב"ס - השב"ס באופן רשמי, אבל באופן מעשי זה השב"כ, אנחנו יודעים את זה, לא נולדנו אתמול - מה שיקרה הוא שהשב"כ יעשה סיווג של עורכי-הדין נוסף על הסיווגים הקיימים. יאמרו שזה עורך-דין שיכול להיפגש באופן חופשי וזה עורך-דין שהוא מסומן. למה מסומן? אי-אפשר לדעת, כי זה חיסיון גמור. 
       
       ייעשה בחוק הזה שימוש לרעה. החוק הזה מזמין, פותח פרצה ומזמין  את הגנב או את איש השב"כ או את איש המודיעין. 
       
אופיר פינס-פז (העבודה-מימד):
       
       שכנעת אותנו.

סגן השר לביטחון פנים יעקב אדרי:
       
       היום זה אפשרי לפי התקנות. לכן - להיפך. 
       
ג'מאל זחאלקה (בל"ד):
       
       אתה מעביר את זה לחקיקה, ואני מציע להתנגד לחוק הזה, כי הוא חוק רע. 
       
סגן השר לביטחון פנים יעקב אדרי:
       
       - - -
       
ג'מאל זחאלקה (בל"ד):
       
       בסדר, זה שאתה אומר שבאופן כללי מותר, אבל באופן מעשי השב"כ יקבע, כאילו לא אמרת כלום. תודה רבה. 
       
היו"ר מיכאל נודלמן:
       
       תודה. חבר הכנסת אופיר פינס-פז, בבקשה. 
       
אופיר פינס-פז (העבודה-מימד):
       
       אדוני היושב-ראש, אדוני סגן השר לביטחון הפנים, חברי חברי הכנסת; אדוני סגן השר, הממשלה שלחה אותך לקרב שאי-אפשר לנצח אותו. זה חוק שאפשר להעביר רק בזכות עריצות של קואליציה או כוח של ממשלה. אתה נמצא פה לבד מהקואליציה - - - 
       
       
סגן השר לביטחון פנים יעקב אדרי:
       
       - - - 

אופיר פינס-פז (העבודה-מימד):
       
       סליחה, אתה ואיוב. 

אורי יהודה אריאל (האיחוד הלאומי - ישראל ביתנו):

       אתה לא מהקואליציה?
       
אופיר פינס-פז (העבודה-מימד):
       
       לא, ממש לא. 
       
איוב קרא (הליכוד):
       
       - - - 
       
אופיר פינס-פז (העבודה-מימד):
       
       יושב-ראש הקואליציה גמר את החוק שלו והלך. 
       
איוב קרא (הליכוד):
       
       - - -
       
אופיר פינס-פז (העבודה-מימד):
       
       איוב, יש לי מיקרופון. 

סגן השר לביטחון פנים יעקב אדרי:
       
       קראת את החוק טוב?

אופיר פינס-פז (העבודה-מימד):

       קראתי את החוק מצוין. תאמין לי, אין לנו בעיה. היו פה חוקים של הקואליציה שנתנו להם לעבור. אנחנו לא אנטי, אנחנו ענייניים. 
       
ג'מאל זחאלקה (בל"ד):
       
       - - - החוק של גדעון סער. 
       
אופיר פינס-פז (העבודה-מימד):
       
       כן, זה חוק מסובך. זה חוק בעייתי. אתה פוגע - יגיד לך את זה חבר הכנסת פריצקי, שהוא משפטן, אני לא משפטן, נדמה לי שחבר הכנסת דהאמשה משפטן - בדברים מאוד מקודשים או חשובים ברמה של זכויות. אתה יודע מה זה עורך-דין? אפילו בחוק האזנות סתר יש סעיף על עורך-דין ועל יחסי לקוח—עורך-דין. אתה מדבר פה כמעט על קודש הקודשים המשפטי ברמה הזאת. אני לא אומר שאסור לגעת, אבל צריך לגעת בזהירות. נגעתם לא נכון.
       
סגן השר לביטחון פנים יעקב אדרי:
       
       - - -
       
אופיר פינס-פז (העבודה-מימד):
       
       לא, תסלח לי. אמר לך חבר הכנסת זחאלקה. קודם כול, נגעתם בצורה מפלה. קודם כול, זה בלתי מתקבל על הדעת וזה לא סביר. אז אולי עורכי-הדין שלכם חושבים שזה סביר. אנחנו חושבים שזה לא סביר.
       
סגן השר לביטחון פנים יעקב אדרי:
       
       - - -
       
אופיר פינס-פז (העבודה-מימד):
       
       לא אמרתי. נכון. ראשית, אם אתה מחליט, תחליט לכולם. חבר הכנסת זחאלקה נתן לך דוגמה: מי שתכנן את רצח השופט אזר, זיכרונו לברכה, לא היו אסירים ביטחוניים אלא אסירי עולם פליליים. למה אתה מקל אתם? לא אמרתי להקל על ביטחוניים. אל תקל על הפליליים. לכן, תשווה. אם צריך - צריך לכולם, אם לא צריך - לא צריך לאף אחד. אם צריך רק לחלק - יש בעיה. יש בעיה בדבר הזה. אתה יכול לגבי חלק להתעסק בדברים אחרים, ולא בעורך-דין. תתעסק לגביהם בדברים אחרים. לכן, אי-אפשר לתמוך בהצעת החוק הזאת. אני אומר לך את זה ביושר. זו דעתי.
       
סגן השר לביטחון פנים יעקב אדרי:
       
       עורכי-דין הכניסו פלאפונים.
       
אופיר פינס-פז (העבודה-מימד):
       
       תעניש אותם. תעניש את האסירים. אתה יודע שיש ענישה פנימית לגבי אסירים שיש להם פלאפון.

סגן השר לביטחון פנים יעקב אדרי:
       
       - - - תגרות. מה לא?
       
אופיר פינס-פז (העבודה-מימד):
       
       אז אל תיתן להם להיכנס, או תעניש אותם בדרכים אחרות, או תדאג שעורך-דין שמעל באמון המערכת לא יוכל להיכנס ויצטרך להיכנס מישהו אחר מהמשרד שלו או אני לא יודע מה.
       
ג'מאל זחאלקה (בל"ד):
       
       אם אחד נענש, יש הרתעה.
       
אופיר פינס-פז (העבודה-מימד):
       
       סליחה. אתה יכול גם להגיש תלונה למשטרה.
       
סגן השר לביטחון פנים יעקב אדרי:
       
       יש חלק שמועמדים לדין.
       
אופיר פינס-פז (העבודה-מימד):
       
       מאה אחוז. אבל, אל תשנה את החוק בעניין העקרוני הזה. תודה.
       
היו"ר מיכאל נודלמן:
       
       תודה.  חבר הכנסת מאיר פרוש - אינו נוכח. חבר הכנסת עבד-אלמאלכ דהאמשה, בבקשה.  אחריו - חברי הכנסת איוב קרא, יוסף פריצקי, איתן כבל, מגלי והבה ועזמי בשארה.
       
עבד-אלמאלכ דהאמשה (רע"ם):
       
       כבוד היושב-ראש, רבותי חברי הכנסת, אכן קשה עם הצעת חוק כוללנית וגורפת כזאת. עד עכשיו ידענו שבזמן חקירה, מעצר ראשוני, הדבר חל, ואז בית-המשפט מפקח על הגבלת פגישה בין עורך-דין ללקוח. בזמן חקירה זה יכול להיות מובן בצורה כלשהי, וגם בפיקוח של בית-משפט מחוזי ועליון וגם לתקופה כל כך מוגדרת. ההצעה הזאת באה לתת פה אפשרות לגבי פגישה לא של אדם שעכשיו נעצר או שהוא בחקירה או שיש דברים חמים, אלא סתם אסיר. אפילו אם הוא יושב עשר שנים בבית-סוהר ובא לנציב, למנהל בית-סוהר או לסגן מנהל בית-סוהר למנוע ממנו פגישה עם עורך-דין, הוא יכול למנוע את זה. הוא יכול למנוע את זה ל-48 שעות בהתחלה, עשרה ימים, ואחר כך, באישור של בית-משפט ויועץ משפטי, גם בלי הגבלה ממש.
       
סגן השר לביטחון פנים יעקב אדרי:
       
       לא. יש הגבלות.
       
עבד-אלמאלכ דהאמשה (רע"ם):
       
       יש הגבלות בסוף. אדוני, אני קראתי את החוק. יש הגבלה בהתחלה עד שישה חודשים, ואחרי זה, באישור בית-המשפט העליון, זה בלי שום הגבלה. שישה חודשים זה לגבי בית-משפט מחוזי.
       
       מרוב בעיות עם ההצעה הזאת, אני חושב שזה מסכן כל חברה דמוקרטית. לא יכול להיות שאנחנו נאשר הצעת חוק כזאת, גם כאשר אתה מביא לנו כאילו את העניין של ביטחוני ולא-ביטחוני. מה הבאת פה דוגמה של ניסיון להבריח פלאפון? בסדר, יש פה עבירה. גם המבריח וגם האנשים שמבריחים אליו, אפשר להעמיד אותם לדין. אבל אי-אפשר למנוע מכלל האסירים פגישה רק מפני שעורך-דין אחד ניסה לעשות משהו או שאסיר אחד ניסה לעשות משהו.
       
       כל העבירות שאתה מדבר עליהן, כל הדברים שכאילו החוק הזה בא למנוע, הם עבירה על-פי דין, וניתן להעניש עליהם. אני לא מאמין שהרבה עורכי-דין ירצו להסתכן בשלילת רשיון עריכת-הדין שלהם רק כדי ללכת עם איזה אסיר או לעשות איזו הברחה קטנה, אם זה פלאפון, אם זו איגרת ואם זה דבר כלשהו. יש לשכה. עורכי-דין לא יעשו את זה. אם אחד סרח, מענישים אותו במלוא החומרה. אבל אי-אפשר למנוע את החיסיון הזה ואת האפשרות המינימלית של פגישה של אסיר עם עורך-דין.
       
       הייתי  יכול לפרט הרבה דברים נוספים, אבל ברשות היושב-ראש אומר כמה מלים על ההצעה גם לשומעינו הערבים.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. הצעת החוק באה למנוע אפשרות פגישה בין עורך-דין לאסיר, אפילו אם האחרון  מרצה עונש מאסר. אין מדובר פה על אסירים הנמצאים בעיצומה של חקירה, או בתחילתה, או הנתונים במעצר. אפילו אם האסיר נמצא עשרות שנים בכלא, יכולים מנהל הכלא או סגנו למנוע פגישה בינו לבין עורך-דין או עורכי-דין. אם יש צורך למנוע תופעות לא חוקיות המבוצעות על-ידי עורכי-דין, או על-ידי אסירים, אין משמעות הדבר שצריכה להיות מניעה גורפת וכוללת, כפי שעושה הצעת חוק זו. 
       
       אנו נתנגד להצעת החוק, ואני חושב שהכנסת צריכה להחזיר אותה לממשלה, שכן היא נוגדת את זכויותיהם המינימליות של האסירים ושל עורכי-הדין ואת זכויות האדם באשר הן, ויש לדחותה מסיבות רבות, שאין לי המקום והזמן לפרטן. תודה.)
       
היו"ר מיכאל נודלמן:
       
       תודה.  חבר הכנסת איוב קרא, בבקשה.
       
גאלב מג'אדלה (העבודה-מימד):
       
       אתה מוכרח? אתה לא יכול לוותר?

איוב קרא (הליכוד):
       
       לא. למה לא ויתרו כולם?
       
איתן כבל (העבודה-מימד):
       
       הוא צודק בזה.
       
גאלב מג'אדלה (העבודה-מימד):
       
       לפחות תגיד דברים טובים.
       
איוב קרא (הליכוד):
       
       רק דברים טובים.
       
       אדוני היושב-ראש, חברי חברי הכנסת, בניגוד למה שטענו קודמי, אני חושב שהצעת החוק טובה. אבל, אדוני סגן השר, מאחר שאי-אפשר למצות את הדיון היום, אני מציע לדחות את ההצבעה לפחות למועד אחד.
       
היו"ר מיכאל נודלמן:
       
       תשובה והצבעה.
       
איוב קרא (הליכוד):
       
       כן, לדחות את התשובה וההצבעה ליום אחר.
       
גאלב מג'אדלה (העבודה-מימד):
       
       זה עוקף דמוקרטיה.
       
איוב קרא (הליכוד):
       
       אני חושב שזה יכול להיות טוב מבחינתך.
       
עבד-אלמאלכ דהאמשה (רע"ם):
       
       זה חוק טוב. למה אתה מסכים לדחות?
       
איוב קרא (הליכוד):
       
       אדוני סגן השר, מאחר שהיתה לי זכות להיות שותף לשחרור עזאם עזאם, ולא הייתי פה אלא עם ראש הממשלה אצלו בבית ובאתי לפני כמה דקות, אני רוצה לומר לכם שבעניין עריכת-דין והטיפול בעריכת-דין במדינות שכנות, לצערי הרב, יש מצב - -
       
עבד-אלמאלכ דהאמשה (רע"ם):
       
       - - - החוק הזה יעשה יותר - - -
       
איוב קרא (הליכוד):
       
       - - שהאזרח הזה, המסכן הזה, נשפט ללא עורך-דין בכלל. כאשר הוא נשפט על-פי חוקי החירום של מצרים, גם לא היתה לו זכות ערעור. אם היתה לי הרגשת נחת בזה שהוא הגיע לארץ, זה כאשר הוא התחיל לרקוד עם דגל ישראל. זו היתה הנחמה היחידה. הוא הרגיש מה זה חוק וסדר ובתי-סוהר במדינות שכנות נאורות אולי בעיני אנשים היושבים כאן וסוגדים לחלק מהן - אני לא לבטח.
       
       לדעתי, החוק הזה מסדיר דברים חשובים שאנחנו רוצים להתעלם מהם, אבל הייתי מחזק את ידי שירות בתי-הסוהר ומשטרת ישראל, מכיוון שאין היום, לצערי, תעלול שלא קיים בין כותלי בתי-הסוהר. יש תכסיסים אין-ספור. אם היית צריך לחבר ספר על תעלולים ותכסיסים בתוך בתי-הסוהר, אז כבר אי-אפשר. ההיגיון, ההומור והיצירתיות - בעצם אין להם גבול. כאשר מדברים בהצעת חוק, היא באה במקרים מסוימים כאשר יש חשד סביר שיש מישהו שבעצם יש עליו סימן שאלה. זה לא מקרה גורף או דברים שבעצם קורים כל יום. אנחנו יודעים שיש דברים בעולם, ויש חשדות ומידעים וכו'. אני חושב שצריך לגבות את המשטרה.
       
       בהזדמנות זאת אני רוצה לשלוח מכאן ברכת יישר כוח לעזאם עזאם, למשפחה שלו - לאחר הסבל הנורא שהם סבלו במשך שמונה שנים. הכלא, שבעצם היה בית-סוהר שקשה מאוד להיות אפילו לילה אחד בתוכו, הסרט "אקספרס של חצות" הוא עדיין - -
       
גאלב מג'אדלה (העבודה-מימד):
       
       תגיד מלה טובה על מצרים.
       
איוב קרא (הליכוד):
       
       - - מלון של חמישה כוכבים ליד מה שקורה שם.    
     
       אני מחזק את כל מי שסייע לשחרורו, ואנחנו באמת רוצים לייחל לרגע הזה, שבאמת תהיה פה אווירה של שלום, אווירה של נחת אחרי המקרה הזה, ואנחנו נוכל לקטוף את פירות היוזמה הזאת או הפתיחות הזאת שאנחנו רואים היום. אני מקווה שאנחנו לא נתבדה. 

גאלב מג'אדלה (העבודה-מימד):
       
       תגיד מלה טובה על המצרים. 
       
איוב קרא (הליכוד):
       
       אין צורך. 
       
היו"ר מיכאל נודלמן:

       
       אתה לא יכול לחייב אותו.
       
גאלב מג'אדלה (העבודה-מימד):
       
       אני יכול לשכנע אותו. 
       
היו"ר מיכאל נודלמן:
       
       חבר הכנסת יוסף פריצקי, בבקשה. 
       
יוסף פריצקי (שינוי):
       
       אדוני היושב-ראש, חברי חברי הכנסת, אדוני סגן השר, זו אחת הדוגמאות לחוק שמנוסח כל כך גרוע, שאי-אפשר להעביר אותו. לא שמטרתו לא ראויה. החוק מנוסח רע, או שהמטרה שלו, אם זו המטרה שלו, אז ודאי אי-אפשר להסכים לה, כמו שאמר חברי חבר הכנסת אופיר פינס-פז. 
       
       אני אתן לך דוגמה קודם כול לתחילת ניסוח רע. תקשיב, חבר הכנסת אורי אריאל. כתוב כך – חבר לשכת עורכי-הדין בישראל, בעניין אסיר שהוא תושב האזור, גם חברי לשכת עורכי-הדין הפלסטינית. כלומר, מי שגר באריאל, מי שגר בהתנחלויות, מה שנקרא מעבר ל"קו הירוק", צריך שיהיה לו עורך-דין שהוא חבר לשכת עורכי-הדין הפלסטינית, כי הרי אתם גרים באזור. לזה התכוונתם? זו רק דוגמה לניסוח מטופש של הצעת חוק. הניסוח גרוע. 
       
סגן השר לביטחון פנים יעקב אדרי:
       
       - - -
       
יוסף פריצקי (שינוי):
       
       אני לא אומר שכן, אבל פה כתוב רק. זאת אומרת, אם החוק הזה מתקבל, למשל נאשמי המחתרת היהודית, זו דוגמה פשוטה, שגרים מעבר ל"קו הירוק", בהתנחלויות, יכולים להיות מיוצגים רק על-ידי עורך-דין שרשום אצל הפלסטינים. יכול להיות שזה דווקא ישמח אותך, חבר הכנסת ג'מאל זחאלקה, אולי תצביע בעד זה. אבל הרי ברור שלא לזה התכוונתם. 
       
       חבר הכנסת אדרי, אדוני סגן השר, אין ספק, הזכות להיוועצות בעורך-דין הוא זכות, כמו שאמרו, מקודשת. עכשיו נכון, אי-אפשר להשתמש בזכות הזאת לבצע עבירה. דרך אגב, למה ביטחונית? כל עבירה. מה פירושם של דברים? 
       
       מי שהיה נשיא בית-המשפט העליון של מדינת ישראל, מאיר שמגר, אמר פעם: חסיון יחסי עורך-דין--לקוח חל על שירות מקצועי. אבל אם יושבים עורך-דין ולקוח, והם שניהם מתכננים לבצע עבירה, לא חל שום חיסיון, כי הוא לא חל על הדבר הזה. כנ"ל כאן. מה זאת אומרת? אם יבוא עורך-דין ויחליט יחד עם האסיר, ביחד הוא ילמד אותו או יאמר לו: לך לחבורה שלי ותגיד להם מאיפה לגנוב, אז זה בסדר? אז אי-אפשר להפסיק את הפגישה הזאת? ודאי שאפשר להפסיק את הפגישה הזאת. הפגישה לא נועדה לצורכי ביצוע עבירה. 
       
       לו היתה זאת הצעת חוק פרטית, חבר הכנסת אדרי, הייתי אומר: בוא נעביר אותה בקריאה ראשונה, כי אם לא, צריך לחכות שישה חודשים. זו הצעת חוק של הממשלה, לך למי שניסח אותה ותגיד לו שיתחיל לנסח אותה מחדש כמו שצריך. ונכון, עורך-דין לא יכול להיפגש עם אסיר אם שניהם מתכננים עבירה. ואם נודע לשירות בתי-הסוהר שיש כאן תכנון עבירה, תופסק הפגישה ויועמד עורך-הדין לדין והאסיר יהיה במשמעת. לא עבירה ביטחונית. 
       
סגן השר לביטחון פנים יעקב אדרי:
       
       אבל היום - - -
       
יוסף פריצקי (שינוי):
       
       הרי למה הביאו את החוק הזה? לא נספר סיפורים. הביאו את החוק הזה כי הלכו לבית-המשפט העליון, ובג"ץ פסק שהזכות הזאת היא זכות יסוד. ועכשיו עומדת הממשלה בפני בעיה איך היא מיישבת בין פסיקת בג"ץ לבין זכותו של אסיר להיפגש עם עורך-דין. חבל לעשות ויכוח, אדוני סגן השר, במקום שאין. כל חברי הבית כאן מסכימים, וגם אתם, שלאסיר יש זכות להיפגש עם עורך-דין, בטח לעצור. כל חברי הבית כאן גם מסכימים, שאם מטרת הפגישה היא עבירה או סיוע לעבירה - - -
       

סגן השר לביטחון פנים יעקב אדרי:
       
       לא כולם. 
       
יוסף פריצקי (שינוי):
       
       כולם, אני מבטיח לך - לאו דווקא ביטחונית, כמו שאמרו לך, חלילה וחס, רצח השופט נעשה שם. תכנון שוד, תכנון פשע, לא חשוב עכשיו מה, אסור שתתקיים פגישה כזאת. החוק הזה לא אומר את זה. החוק הזה הוא ניסוח גרוע. בסך הכול הרי אתם יכולים למשוך את זה, להביא בשבוע הבא, זו הממשלה, הצעת חוק מנוסחת. לך תיתן על הראש למי שכתב את הצעת החוק הגרועה הזאת במשרד המשפטים, ותביאו לנו הצעת חוק יותר טובה. תודה רבה. 
       
היו"ר מיכאל נודלמן:
       
       תודה. חבר הכנסת איתן כבל, בבקשה. אחריו – חברי הכנסת מגלי והבה, עזמי בשארה, ישראל אייכלר ונסים זאב. 
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני סגן השר, אני רוצה להמשיך במקום שהפסיק חבר הכנסת פריצקי. לכאורה זאת נראית הצעת חוק תמימה. הרי מה יותר חשוב מלתת כלים ולהסדיר את כל הנושא הזה? בהתחלה כשקראתי, אני מודה, חשבתי שזה חוק שבא לעגן עוד יותר את חופש הפרט ולתת עוד יותר כלים בפני מי שלכאורה עלול להימנע ממנו המצב. ואני בא ואומר, אדוני סגן השר, אני גם עבדתי פעם במשרד ממשלתי, ולעתים משרבטים איזו הצעת חוק, מעבירים אותה, בלי לבדוק את ההשלכות שלה. 
       
       אמר את זה פה חבר הכנסת פינס נכון: את זה אתה יכול לעשות כשיש עריצות של הרוב, להביא כמעט כל מה שאתה רוצה ואיך שאתה רוצה. הצעת החוק כפי שהיא מנוסחת, או כפי שאנחנו מבינים אותה, וזה מה שחשוב, איך אנחנו מבינים אותה, מבינים אותה במובן הזה שיש כאן – ושוב, זה לא רק העניין הביטחוני, בכלל, הרי אף אחד לא מעלה על דעתו ולו לרגע אחד שאתה יכול לתת לעורך-דין כלים לייצר קומבינה נגד ביטחון מדינת ישראל מצד אחד, או לייצר איזו מערכת יחסים, חס וחלילה לרצוח שופט או כל פעולה פלילית אחרת. בשביל זה קיימים חוקים היום, וגם היום אתה יכול להתמודד אתם, בהנחה שאתה יודע את מה שקורה. 
       
סגן השר לביטחון פנים יעקב אדרי:
       
       איתן, יש תקנות שחייבים לעשות את זה בחקיקה. 
       
איתן כבל (העבודה-מימד):
       
       אדוני סגן השר, לא בדרך הזאת. הדרך הזאת איננה ראויה. זו דרך שפוגעת בחופש, וכולנו מסכימים שגם מי שמוגדר כפושע יש לו זכויות יסוד. 
       
סגן השר לביטחון פנים יעקב אדרי:
       
       בית-המשפט העליון פסק שהנושא של הפסקת פגישות או הנושא של מניעת פגישות חייב להיות מעוגן בחקיקה. 
       
יוסף פריצקי (שינוי):
       
       - - -
       
איתן כבל (העבודה-מימד):
       
       אבל הניסוח, אדוני סגן השר. אמר חבר הכנסת פריצקי: תחזור ליועצים המשפטיים, תכתבו הצעת חוק ראויה, בהירה, ברורה, שלנו, חברי הכנסת, לא תהיה כל רשימת השאלות, ולא היה אחד - - - 
       
סגן השר לביטחון פנים יעקב אדרי:
       
	- - -
       
איתן כבל (העבודה-מימד):
       
       אדוני סגן השר, אני אומר לך, לפחות אני, ואני מניח שגם חברי, ואני חושב כל מי שדיבר כאן, אין כאן שום התייחסות שהיא לבוא ולתקוע את הממשלה. אין כאן שום עניין מן הסוג הזה. יש כאן נושא פרלמנטרי מן המדרגה העליונה. לדעתנו הניסוח איננו ניסוח נכון, או איננו עונה על הדברים כפי שאתם מציגים אותם. יואיל אדוני סגן השר לשוב אל היועצים המשפטיים. אתם הריבון, אתם הממשלה, תבואו בשבוע הבא, בעוד שבועיים, שום דבר לא בוער. תביאו את זה לדיון מחודש, ואני מניח שאם ההצעה תתוקן, נצביע בעדה. תודה.
       
היו"ר מיכאל נודלמן:
       
       חבר הכנסת מגלי והבה - אינו נוכח. חבר הכנסת עזמי בשארה - אינו נוכח. חבר הכנסת ישראל אייכלר - אינו נוכח. חבר הכנסת נסים זאב, בבקשה. אחרון – חבר הכנסת טלב אלסאנע.
       
נסים זאב (ש"ס):
       
       אדוני היושב בראש, אני לא מבין, עכשיו הוויכוח כאילו על הנוסח - הנוסח לא מובן. כאילו כל הצעת חוק שמוגשת פה בכנסת, אנחנו קוראים כל סעיף, מבינים כל סעיף, עומדים על דקדוקיה או פרטיה. 
       
יוסף פריצקי (שינוי):
       
       עליך אנחנו סומכים. 
       
נסים זאב (ש"ס):
       
       חבר הכנסת פריצקי, אני בכל זאת נמצא בוועדות, ואני אומר לך, הרבה פעמים ראינו שהוגשה הצעת חוק לקריאה ראשונה, והיא שונתה בסעיפים, בפרטים, כל הנוסח משתנה אולי עשרת מונים. 
       
       אם הבעיה היא בניסוח ולא בדרך – ואין מחלוקת על הגישה עצמה. כפי שאמרת, חבר הכנסת פריצקי, כיוון שבג"ץ למעשה בא ואמר שאי-אפשר להמשיך בנהלים, חייבים לעגן את זה בחוק. לכן זה בא לחוק. לכן זה בא לשולחן הכנסת. לא משנים כאן שום דבר, מה שהיה בנוהל בא היום כהצעת חוק. 
       
       אני מבקש לקרוא איזה סעיף – כביכול לא מדובר כאן בנושא ביטחוני מפורש. אדוני סגן השר, ייתכן שצריך לשנות קצת בסעיף הזה. הסעיף אומר: התעורר חשד ממשי כי פגישה בין עורך-הדין לאסיר או לעצור תנוצל לצורך ביצוע עבירה המסכנת את שלומו של אדם, את ביטחונו, את שלום הציבור או ביטחון המדינה. אני לא יודע אם אפשר להכניס באותה קטגוריה ובאותה נשימה את כל הנקודות שבין שלומו של האדם לבין פגיעה בביטחון המדינה, ולכן נוכל להחיל עליו את כל האיסורים והמגבלות. ייתכן שצריך לחלק בין הנושא שהוא שלום הציבור, שלום המדינה וביטחון המדינה, לבין כך שיש איזה חשד לכך שהוא יפגע אולי בשלומו של האסיר עצמו.
       
       בנוסף, וזוהי רק הערה: הרי משך הזמן למניעת הפגישה ייקבע במשך חודשיים. כלומר, משך זמן מניעת הפגישה לא יעלה על חודשיים. בתום פרק הזמן שנקבע למניעת הפגישה, ישקול הנציב לאור טיב המידע את רמת הסיכון הנשקפת בחלוף הזמן - האם יש צורך להחליט על פרקי זמן נוספים שלא יעלו על חודשיים בכל פעם? אולי אפשר להגביל את זה באופן חד-פעמי לחודשיים בלבד, ולאחר מכן להשאיר את שיקול הדעת בבית-המשפט. הרי יש חודשיים – זהו זמן סביר כדי שגם עורך-הדין וגם האסיר יוכלו לעתור לבית-המשפט, ולקבל את האישור של בית-המשפט אם יש מקום להארכה. אבל למה לתת את זה כאפשרות לנציב – בכל פעם חודשיים ועוד חודשיים, שישה חודשים. אני הייתי מסתפק בחודשיים. בחודשיים האלה אפשר להתארגן היטב. 
       
       לכן, אדוני היושב-ראש ואדוני סגן השר, ייתכן שבסעיף הזה אולי אפשר לשנות – וההמלצה הזאת צריכה להיות שלך, לא שלי. 
       
סגן השר לביטחון פנים יעקב אדרי:
       
       זה מה שאמרת לגבי קריאה ראשונה וקריאה שנייה ושלישית. 
       
נסים זאב (ש"ס):
       
       אני מסכים אתך. אבל אני אומר שאם תהיה יוזמה מצדכם, ואם חוות הדעת המקצועית תהיה מצד המשטרה, אני חושב שזה כן יתקבל. 
       
היו"ר מיכאל נודלמן:
       
       תודה. חברי הכנסת, ההצבעה והתשובה על הצעת חוק לתיקון פקודת בתי-הסוהר (מס' 30) (פגישת אסיר עם עורך-דין), התשס"ה-2004, יתקיימו בזמן אחר. 
       
ג'מאל זחאלקה (בל"ד):
       
       אני מציע להתייעץ עם לשכת עורכי-הדין לפחות בנושא הזה.
       
סגן השר לביטחון פנים יעקב אדרי:
       
       כנראה התייעצו.
       

הצעת חוק הגנת הצרכן (תיקון מס' 16) 
(חובת גילוי מדיניות החזרת טובין), התשס"ה-2004;
הצעת חוק הגנת הצרכן (תיקון  מס' 17) 
(החזר כספי בביטול עסקה), התשס"ה-2004
       [רשומות (הצעות חוק, חוב' כ/58).]
(קריאה ראשונה)

היו"ר מיכאל נודלמן:


       אנחנו עוברים לשתי הצעות חוק: הצעת חוק הגנת הצרכן (תיקון מס' 16) (חובת גילוי מדיניות החזרת טובין), התשס"ה-2004, של חברי הכנסת אופיר פינס-פז ואורית נוקד. ההצעה השנייה: הצעת חוק הגנת הצרכן (תיקון מס' 17) (החזר כספי בביטול עסקה), התשס"ה-2004, של חבר הכנסת איתן כבל וקבוצת חברי הכנסת. יתקיים דיון משולב. חבר הכנסת פינס-פז, בבקשה, יש לך עשר דקות, אני חושב שזה מספיק.
       
אופיר פינס-פז (העבודה-מימד):
       
       אני חושב שאני אשתמש בפחות, תודה. 
       
       אדוני היושב-ראש, חברי חברי הכנסת, באמת מדובר בשתי הצעות חוק שונות, אבל באותו נושא, והדיון יהיה דיון משולב. 
       
       בפתח הדברים אני רוצה לומר, שהצעת החוק של חברת הכנסת נוקד ושלי מדברת על מדיניות של החזרת טובין. כלומר, צרכן רכש מוצר בחנות, לא מצא חן בעיניו, לא התאים לו, רצה להחזיר – אנחנו רוצים לדעת מה קורה מאותו רגע.
       
       אך לפני שאגע בפרטי החוק, אני רוצה לומר: בשבוע שעבר משרד התמ"ת קיבל למעשה את התפטרותה מנכ"ל המועצה לצרכנות, הגברת גלית אבישי. אנחנו עוסקים ממש בתחום הזה של הגנת הצרכן, ומאותו רגע שבו ההתפטרות הזאת התקבלה, אני בהחלט רואה את המציאות החדשה שהתפתחה בכל הקשור להגנת הצרכנים בישראל כמציאות עגומה ביותר. אני חושב שהצרכן הישראלי מופקר היום. אומנם יש לשכה מסוימת בהסתדרות שעוזרת, וגם נשאר משהו במשרד התמ"ת, אבל אם המשהו הזה, המועצה הזאת, עובדת בלא גיבוי משרדי, בלא עצמאות, בלא אי-תלות ובהעדר תקציב ראוי – אני חושב שאנחנו ברגרסיה גדולה. חבל שהממשלה מתייחסת באופן הזה לציבור הצרכנים במדינת ישראל.
       
       ומשום שזהו מצב הדברים, אני סבור שחברי הכנסת צריכים לגלות מעורבות ומחויבות הרבה יותר גדולות בכל הקשור להגנת הצרכן, ולייצג את הצרכנים בעניין הזה. אני חושב שהצעות החוק היום בהחלט עושות את המלאכה הזאת. 
       
       הצעת החוק שאנחנו מציגים לקריאה ראשונה עברה כמובן את המליאה בקריאה הטרומית, וקיבלה את תמיכת הממשלה ואת תמיכתם של רוב חברי הכנסת. בנוסף, היא עברה את הדיון ואת ההחלטה בוועדת הכלכלה, שהכינה אותה לקריאה ראשונה. גם שם הממשלה – הגורמים המקצועיים הביעו תמיכה בהצעת החוק. 
       
       הצעת החוק מדברת על מדיניות. לפי הצעת החוק הזאת, אם היא תעבור בקריאה שנייה ושלישית, כל חנות תצטרך לפרסם במקום בולט בחזית החנות – באותיות גדולות ובצורה ברורה – מהי המדיניות שלה לגבי החזרת טובין: האם היא מחזירה כסף, האם היא נותנת זיכוי, האם היא מחליפה מוצרים, תוך כמה זמן, האם כל המוצרים, האם חלק מהמוצרים, מה קורה במכירת סוף עונה, מה קורה לגבי מוצרים מתכלים, מה קורה אם פותחים אריזה, מה קורה אם האריזה סגורה - כל הדברים האלה צריכים לעמוד בפני הצרכן לפני שהוא רכש את המוצר, ולא אחרי. אחרי זו לא חוכמה; אחרי הוא כבר נתקע עם מוצר שהוא לא רוצה בו, והכסף כבר נמצא אצל בעל העסק. העסקה צריכה להיות שקופה.
       
ג'מאל זחאלקה (בל"ד):
       
       אני עבדתי - - - הבעיה היא שאתה זורק את זה - - - לחברות. הקמעונאי תלוי בחברות בעניין ההחזרה. יש כאן בעיה לא פשוטה. צריך לתקוף גם את החברות.
       
אופיר פינס-פז (העבודה-מימד):
       
       אני לא מתעלם מהבעיות; אני מדבר תחילה על המדיניות. יכול להחליט הקמעונאי או בעל העסק שהוא לא רוצה להחזיר. כך, למשל, הצעת החוק של חברי הכנסת כבל, שמחון ואחרים מדברת על החזרת כסף. הצעת החוק שלנו לא קובעת מה – בעל העסק יחליט אם הוא מחזיר כסף, נותן אשראי או זיכוי. אני לא רוצה לחזור על כל הדברים שציינתי. אבל הוא חייב ליידע את הצרכן מראש, לפני ביצוע העסקה. זה הדבר החשוב. אז הצרכן יחליט אם הוא רוצה לרכוש בחנות הזאת, בחנות ההיא, או האם התנאים הם אחרים - כל מיני דברים. 
       
       אנחנו טוענים שהפרסום הזה יגביר את התחרות בין בתי-העסק, ובסופו של דבר ישרת את ציבור הצרכנים. לדעתי, אם הצעת החוק שלנו תעבור, היא תביא אותנו לאימוץ המודל האמריקני. ברוב המקומות בארצות-הברית, המודל האמריקני גורם למעשה להחזרת כספים בעבור מוצרים שהצרכן מחזיר. זה לא על-פי חוק; אין חובה חוקית. איך זה קרה? בזכות התחרות; בזכות העובדה שאתה חייב להציג את המדיניות שלך מראש. כך אתה מאפשר לצרכן לבחור האם הוא נכנס ל"מול" הזה, ל"שופינג סנטר" הזה או לחנות הזאת. כתוצאה מהתחרות הזאת, הרבה מאוד בעלי עסק החליטו פתאום להחזיר כסף; כי אם אתה מחזיר כסף יהיו לך הכי הרבה לקוחות. 
       
       אני לא מתעלם מהקשיים. ישבנו בוועדת הכלכלה ושמענו על הקשיים; השתתפו כל הגורמים: רשתות השיווק הגדולות, הקמעונאים הקטנים, מי שאתם רק רוצים. יש מוצרים שאני כבר אומר לכם שבוודאי אי-אפשר לכלול אותם בחוק שלנו ובוודאי אי-אפשר לכלול אותם בחוק של חבר הכנסת כבל וחברים נוספים. זה ברור. למשל: מוצרים מתכלים, מוצרים שאפשר להעתיק אותם, להדפיס אותם או להשתמש בהם ולהחזיר לחנות. הרי אנחנו לא רוצים לעודד שימוש לרעה, ניצול, גנבת דעת. בשום פנים ואופן לא. אנחנו רוצים לעשות דבר שהוא הוגן והגון. קיבלת מוצר במתנה, קנו לך, רצו להפתיע אותך ליום ההולדת, נכנסת לחנות, לא מצאת שום דבר אחר, תקבל את הכסף חזרה. 
       
       אני מאמין שהצעת החוק הזאת באמת יכולה באופן מושכל, הדרגתי, רצוני ועל דעת שני הצדדים לעסקה לשפר את התחרות, לשפר את השירות לציבור ולגרום בסופו של דבר, בתהליך הדרגתי ומוסכם, לכך שרוב בתי-העסק במדינת ישראל יקבעו לעצמם מדיניות החזרת כסף תמורת מוצרים, כי הם ירצו להתחרות על ציבור הצרכנים. 
       
       החוק הזה נעשה גם על דעת חברי הכנסת, גם על דעת הממשלה וגם על דעת הגורמים המקצועיים, ואני כמובן מצפה שהוא יעבור כאן בקריאה ראשונה. תודה רבה. אגב, כל הערה שחברי הכנסת יעירו נרשום ונביא לדיון בוועדת הכלכלה.  
       
היו"ר מיכאל נודלמן:
       
       תודה. חבר הכנסת איתן כבל, בבקשה. 
       
איתן כבל (העבודה-מימד):
       
       אדוני היושב-ראש, חברי חברי הכנסת, הצעת החוק הזאת, שהיא הצעת חוק צרכנית, הונחה גם על-ידי חבר הכנסת שלום שמחון והיא מתחברת גם להצעה של חברת הכנסת אורית נוקד וחבר הכנסת אופיר פינס. אנחנו גם התחייבנו בפני הממשלה – חשוב שאני אדגיש את זה בפתיחת הדברים שלי – שהחוק שלי ושל שלום שמחון יתחבר בוועדת הכלכלה לידי חוק אחד עם החוק של חברת הכנסת נוקד וחבר הכנסת אופיר פינס לקראת הקריאה השנייה והשלישית, ואני אומר את זה לפרוטוקול. 
       
       הצעת חוק הגנת הצרכן (החזר כספי בביטול עסקה) באה לצמצם את הקשיים שצרכן עלול להיתקל בהם בבואו להחזיר מוצרים לחנות לאחר ששילם עבורם. כיום נוהגים רוב בתי-העסק לתת לצרכן זיכוי תמורת המוצר שהחזיר ואינם מחזירים לו כסף מזומן אף אם התחרט זמן קצר לאחר ביצוע העסקה. יתירה מזאת, במקרים רבים תוקפם של הזיכויים עבור המוצרים שמוחזרים מוגבל בזמן והם ניתנים למימוש בתוך פרק זמן שקובע העוסק, שלעתים אף אינו עולה על חודשיים. חברי חברי הכנסת, אנחנו מכירים את זה: לעתים אנחנו מסתובבים עם זיכויים מחנויות, והזיכויים האלה מונחים בכיס שלך ואינך יכול לעשות בהם שום שימוש. 
       
       אני מוכרח לספר לכם סיפור. לפני שנים מספר רציתי להפתיע את אשתי, ניגשתי לחנות וניסיתי לקלוע לטעמה של רעייתי. קניתי לה במתנה בגד יפה, וגם שילמתי סכום גדול, ליום הולדתה. כשהגעתי הביתה והבאתי לה את המתנה, שומו שמים, חשכו עיני, אמרה לי: אדוני, תודה לך, אבל המוצר הזה לא תואם את הטעם שלי. אני לא אלבש אותו. אני מודה לך מאוד, אבל אני לא אלבש את הבגד. 
       
ג'מאל זחאלקה (בל"ד):
       
       אתה לא מספר מה שקרה. 
       
איתן כבל (העבודה-מימד):
       
       אני מספר את האמת, סיפור אמיתי. 
       
ג'מאל זחאלקה (בל"ד):
       
       אנחנו מאמינים לך, למרות שכל הצופים - - - שקיבלת את זה ככה...
       
איתן כבל (העבודה-מימד):
       
       קיצורו של עניין, שבתי לחנות, ניסיתי להחזיר את המוצר ולרכוש מוצר אחר, אבל זה לא הסתדר, כי הקו שהחנות הזאת ייצגה לא תאם את הטעם של רעייתי. מצאתי את עצמי בפלונטר לא קטן: השקעתי סכום גדול, ואינני יכול לרכוש במקום הזה שום מוצר. ההחזרה לא היתה מאיזו סיבה, כמו שיש חלק מהמוכרים שאומרים שהשתמשנו במוצר, למחרת הוא לא מצא חן בעינינו והחזרנו אותו. אני מספר לכם סיפור כן, אמיתי, ללא שום בעיות, ואני מוכרח לומר לכם שהסתובבתי עם זה במשך חודשים רבים. כבר היינו בקשר ובכל פעם שהם היו מקבלים מוצרים חדשים הייתי צריך להגיע לחנות יחד עם רעייתי, או שהיא עצמה הגיעה כדי לבדוק אם המוצרים החדשים שהם קיבלו מתאימים או לא. בסוף נאלצנו להתפשר, לצערי, עם דברים שלא בהכרח רצינו, אבל לא היתה לנו ברירה, אחרת הכסף היה הולך לאיבוד. אם זיכרוני אינו מטעני, היתה גם הגבלה של זמן, כלומר, אתה לא יכול למשוך את זה עד קץ כל הדורות. 
       
       בדיוק לשם כך, למקרים כאלה, הצעת החוק באה לנסות ולתת את הפתרון. אלה מקרים שקורים כמעט מדי יום לכל אדם, ואני מדבר על האדם הסביר, לא התכמן ולא הרמאי. אינני רוצה לצאת מנקודת הנחה, אף שמקרים כאלה קורים גם היום ולצערי כנראה גם יקרו, שאזרחים עלולים לנצל לרעה את החוק הזה, לרכוש מוצר ולהשתמש בו. יש מוצרים, בעיקר ביגוד, שאתה יכול להשתמש בהם, ללבוש את הבגד לאירוע ולמחרת לבוא ולהגיד: לא מוצא חן בעיני. זאת איננה סיבה שבגינה הצעת החוק הזאת לא צריכה להיות מונחת ולעבור. כך קורה גם בארצות-הברית. איך כתוב - האחד יחטא ועל כל העדה תקצוף? הנחת העבודה היא שאתה לא יכול להפוך את כולם לחבורת רמאים ותכמנים. 
       
       החוק כלשונו היום מאפשר לצרכן לבטל עסקה ומחייב את העוסק להחזיר לו תשלום ששילם לפי התנאים המפורטים בסעיפים המפורטים – עסקת רוכלות תוך 14 יום, עסקה בעניין רכישה של יחידת נופש תוך 14 יום, עסקת מכר מרחוק תוך 14 יום, עסקה למכירת נכס שבוטלה עקב הטעיה או ניצול תוך 14 יום. הצעת החוק שלנו באה להרחיב את זכות הצרכן לבטל עסקה ואת חובת העוסק להחזיר לו את כספו. 
       
       בהתאם לכך מוצע להוסיף לחוק ולקבוע, כי צרכן יוכל להחזיר מוצר שלא נפגם אצלו ושלא נעשה בו שימוש תוך עשרה ימים מיום קנייתו. החזיר הצרכן מוצר, יהיה העוסק חייב להחזיר לו את מלוא התמורה ששילם בעבור הטובין, והצרכן יהיה רשאי לבחור בין קבלת החזר כספי לבין זיכוי. בחר הצרכן בהחזר כספי, יהיה ההחזר באותו אמצעי ששולם בו עבור המוצר – במזומן, בכרטיס אשראי או בשיק, תוך ניכוי דמי ביטול שייקבעו בוועדת הכלכלה כשזאת תדון בנושא בהכנה לקריאה שנייה ושלישית. 
       
       אדוני היושב-ראש, חשוב להדגיש שהצעת החוק הזאת גם עומדת לדעתנו בתנאי פסקת ההגבלה שבחוק-יסוד: כבוד האדם וחירותו, אף שיש בהצעה הטלת חבות של עוסקים. למרות זאת ובגלל הבעייתיות שעלולה לנבוע מהחוק הזה, אנחנו נתמקד בנושא הזה בקריאה השנייה והשלישית.
       
       אדוני היושב-ראש, אני מבקש לקבל את תמיכתכם. אני חושב שהחוק הזה הוא חוק צרכני מהמדרגה העליונה וראוי מאוד שיקבל את תמיכתכם. תודה. 
       
היו"ר מיכאל נודלמן:
       
       תודה. חברי הכנסת, יש רשימת דוברים לדיון משולב. חברת הכנסת אורית נוקד, בבקשה. 
       
אורית נוקד (העבודה-מימד):
       
       אדוני היושב-ראש, חברי הכנסת, מאחר שחברי הציגו פחות או יותר את פרטי ההצעה, לא נותר לי אלא לומר כמה דברים בקצרה. ראשית, אני מאוד מקווה שההצעות האלה תגרומנה לתחרות, ונגיע למצב שנהוג בחלק ניכר ממדינות העולם – ארצות-הברית וחלק מארצות אירופה – שבהן נהוג להחזיר את הכסף לקונה. אני, כמובן, בעד מדיניות של גילוי נאות ושקיפות, וכך יוכל הצרכן לכלכל מעשיו בתבונה. 
       
       שנית, כיושבת-ראש השדולה למען הצרכן בכנסת אני שמחה שהגענו לרגע הזה שבו החוק, שעבר בתמיכת הממשלה, יעבור קריאה ראשונה. אני חושבת שאנחנו באמת צריכים מועצה לצרכנות חזקה, עצמאית ובלתי תלויה. אנחנו חייבים שכל האזרחים יהיו מודעים וישנו את תרבות הצריכה שלהם. 
       
       אני פונה אליכם ומבקשת את תמיכתכם בחוק, ואני מקווה שנצליח לקדם אותו לקריאה שנייה ושלישית עוד בכנסת הזאת. תודה.
        
היו"ר מיכאל נודלמן:
       
       תודה. חבר הכנסת מוחמד ברכה - אינו נוכח. חבר הכנסת עסאם מח'ול - אינו נוכח. חבר הכנסת אחמד טיבי - אינו נוכח. חבר הכנסת אברהם רביץ - אינו נוכח. חבר הכנסת יעקב מרגי - אינו נוכח. חבר הכנסת אורי יהודה אריאל - אינו נוכח. חבר הכנסת חיים אורון - אינו נוכח. חבר הכנסת צבי הנדל - אינו נוכח. חבר הכנסת משה גפני - אינו נוכח. חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       כבוד היושב-ראש, זאת הצעת חוק ראויה לא רק בגלל האיכות שלה אלא גם משום שהיא נוגעת לכל אזרח ואזרח. אין אזרח שהצעת החוק אינה נוגעת לו. הוא ייהנה ממנה או יכול ליהנות ממנה בפוטנציה, וזה חשוב. אנחנו עדים בתקופה האחרונה לכל מיני הצעות חוק שנוגעות למצב אחד. רק לפני שעה דנו בהצעת חוק שמנסה לטפל בבעיות שצצו בשלושה, ארבעה או חמישה מקרים על-ידי הצעת חוק כוללנית שתפגע או תיגע בפוטנציה בעשרות אלפי עורכי-דין. כאן יש לנו הצעת חוק שיכולה, בפוטנציה לפחות, לגעת ב-6 מיליוני תושבי הארץ, כל אחד מהם, ואפילו בתיירים שמגיעים לכאן. 
       
       עבדתי בבית-מרקחת שמכר גם מוצרים שהם לא רק תרופות, והייתי עד לתופעות קשות בנושא הזה. גם אם היה רצון לעזור לאנשים, לא תמיד הנהלים בתוך העסק או ביחסי המסחר אפשרו זאת. בזמן הקצר אני יכול להעלות הרבה בעיות, אבל אנחנו רוצים באמת להגיע לתרבות צרכנית. תרבות צרכנית היא גם של הצרכנים ולא רק של בתי-העסק. בבתי-מסחר במדינות מסוימות מאפשרים מדיניות מאוד רחבה. אם אתה יכול לקנות נעליים ואחרי חודש להגיד: הנעליים לא מוצאות חן בעיני, ולהחזיר אותן, הנחת היסוד של בית-העסק היא שאנשים לא עושים שימוש לרעה בעניין הזה. 
       
       מצד שני אנחנו רואים מצב שבו בתי-מסחר בארץ מוכרים מוצרים, ואחרי שאתה יוצא מהחנות, לך ותנסה להחזיר אותם. אני יכול לספר לכם על מקרה שהיה. מכשיר אדים היה מקולקל. הקליינט קנה אותו פעם אחת והחזיר אותו. אמרנו שאנחנו מחזירים אותו שוב, אבל שוב הוא התקלקל. הביאו לו חדש ושוב הוא התקלקל. המוצר מתקלקל שוב ושוב ושוב, והמדיניות היתה שאתה אפילו לא יכול לקבל זיכוי למוצר אחר. למה? כי החברה שעובדת עם בית-המרקחת שעבדתי בו לא היתה מוכנה לקבל חזרה את המוצר. 
       
       אני חושב שהתהליך הטבעי יהיה שהקמעונאים יפסיקו לקנות מוצרים מחברות שלא מוכנות לקבל בחזרה את המוצרים. הם יסבלו בהתחלה, יהיה סבל אבל תהיה תחרות. תהיה לנו בעיה. איפה הבעיה, חבר הכנסת פינס? הבעיה היא במוצרים או בחברות שהן מונופולים ואין להן תחרות. יש חברות שמייצרות מוצרים מסוימים והן יכולות לזלזל כי אין לך אפשרות אלא לקנות את המוצר שלהן. אז תהיה בעיה כי הן לא תהיינה מוכנות להחזיר. 
       
       אני חושב שהחזרת מוצרים צריכה להיות תרבות שלא נעצרת רק אצל הקמעונאים, כי בסופו של דבר אנחנו לא רוצים שבתי-עסק קטנים ייפגעו מהמדיניות הזאת, אלא שזה יתגלגל הלאה גם לעסקים הגדולים, גם למוכרים בהקפה וגם לחברות גדולות, שיהיו מוכנות לקבל מוצרים מקולקלים שלהן בחזרה ולא לפגוע בסוחר שמוכר באופן ישיר ללקוח. 
       
       ההתנעה הראשונה של התהליך הזה היא בחקיקה הזאת, ויש לברך עליה. תודה רבה. 
       
היו"ר מיכאל נודלמן:
       
       תודה. חבר הכנסת מאיר פרוש - אינו נוכח. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, הצעות החוק הן הצעות טובות וקודמי הרבו בפירוט המעלות שלהן. אני אסתפק בפירוט מעלות אלה או חלק מהן לשומעינו בשפה הערבית על מנת שיבינו במה מדובר. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים, שלוש הצעות החוק עוסקות בנושא אחד: הגשת סיוע לצרכן בבואו להחזיר סחורה או מוצר שקנה. על-פי הצעת החוק מחויב בעל החנות, או המוכר, לקבל את הסחורה הזאת ולהחזירה, אפילו במקרה שאין בה קלקול או פגם. הקונה מבקש לקבל את כספו בחזרה, ולהחזיר את הסחורות, וזו זכותו. לפי אחת ההצעות יקבל הצרכן פחות 5% ממחיר המוצר המוחזר, וזאת כדי שלא להכביד על בעלי החנויות. 
       
       ככלל, הצעות חוק אלה הן הצעות חוק טובות; הן מסייעות לתושבים, ובעיקר לצרכנים הקטנים, העלולים להיות קורבן של קניית סחורות בלתי הולמות, או סחורות שאינן עונות על ציפיותיהם. כך לדוגמה, יכול להיות שאדם קנה מוצר מסוים בתור מתנה, או בשביל לעשות בו שימוש אישי, ובדיעבד נוכח לדעת שהמוצר שקנה אינו עונה על צרכיו ויש להחליפו. לאחר חקיקת הצעות חוק אלה, לא תהיה לבעל החנות או למוכר כל זכות שלא להחזיר לצרכן את כספו, או שלא להחליף את הסחורה. 
       
       בסיכומו של דבר הצעות החוק האלה הן הצעות חוק טובות, ובכיוון הנכון, ונתמוך בהן. תודה.)
       
היו"ר מיכאל נודלמן:
       
       חבר הכנסת אריה אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, חוקי הגנת הצרכן שהונחו בפנינו הם חוקים ראויים, הן זה העוסק בגילוי ופרסום מדיניות החזרת הטובין והן זה העוסק בהחזרת הכסף לאחר ביצוע העסקה.
       
       כמה הדברים ברורים לנו כשמדובר בדיני ממונות; כמה אנו מקפידים - והחוק ודאי יעבור ברוב סוחף של כל הנוכחים במליאה בשעה זו - כמה אנחנו מקפידים בממונם של כל אחד ואחד מאתנו בנכסים הקטנים, לפעמים הפעוטים. קנינו איזה חפץ, גילינו שאין לנו חפץ בו, או שהבטיחו לנו משהו שלא קיימו בכלל. מכרו לנו תוכי מדבר, וקיבלנו תוכי אילם; מכרו לנו שואב אבק, וקיבלנו מחולל רעש. אם אין לנו חפץ בחפץ נוכל להחזירו, לקבל תמורתו בתוך עשרה ימים החזר כספי באותו אמצעי תשלום ששילמנו בו.

ג'מאל זחאלקה (בל"ד):
       
       גם ההתנחלויות מקבלות, לא רק החזר כספי. חוזרים ומקבלים. 

אריה אלדד (האיחוד הלאומי - ישראל ביתנו):
       
       כמה אנו מקפידים על ממון הפרט ולא מקפידים על נכסי הציבור, ופחות מכול על הנכס החשוב ביותר של הציבור בחברה דמוקרטית, על קולו של האזרח. 
       
       חברי הכנסת, מאות אלפי אזרחים במדינת ישראל בחרו במצע הליכוד ובמנהיגו אריאל שרון, וקיבלו את מצע "שלום עכשיו"; בחרו מנהיג מהמחנה הלאומי, וקיבלו מנהיג מהשמאל, כזה שאימץ את האידיאולוגיה של אוסלו ועכשיו בא גם לחבק את שרידי אוסלו, למנות את פרס לביצוע ההתנתקות. מאות אלפי בוחרים בישראל בחרו בשרון, אבל עד שהגיעו הביתה גילו שקיבלו את ביילין. 
       
       ועכשיו, כמה מכל התומכים בהתלהבות בחוק הזה יגידו גם שאם הבוחר קיבל משהו אחר לחלוטין ממה שהוא הצביע בשבילו, הוא יכול בתוך עשרה ימים לקבל משאל עם או בחירות? 

היו"ר מיכאל נודלמן:
       
       תודה. חבר הכנסת ישראל אייכלר - אינו נוכח. חבר הכנסת נסים זאב, הדובר האחרון. 

נסים זאב (ש"ס):
       
       אדוני היושב בראש, מעניין מאוד - יש פה מין אופוריה, כאשר מביאים איזה חוק ואומרים הגנה על מישהו, אז כולם אומרים: כן, כולנו מגינים, כולנו רוצים להציל. קודם כול, אופיר פינס, חשוב שתדע שהחוק הזה נוגד את ההלכה.

אופיר פינס-פז (העבודה-מימד):
       
       מה?

נסים זאב (ש"ס):
       
       זה נוגד את ההלכה.

אופיר פינס-פז (העבודה-מימד):
       
       איזה חוק?

נסים זאב (ש"ס):
       
       כי ברגע שאדם קנה, שילם כסף, והמוצר הוא לא דפקט - וסבר וקיבל - והוא משך את אותו מוצר, אתה לא יכול לחזור בך. מה פירוש? אתה כל הזמן מגן על הצרכן. אם הצרכן לא יודע מה הוא רוצה לקנות, שישלח את אשתו שתקנה לו. 

איתן כבל (העבודה-מימד):
       
       לא קשור לאשתו. 

נסים זאב (ש"ס):
       
       שישלח מישהו שמבין. תסלח לי, יהיה כאן ניצול לרעה, אני אומר לך, ולא יוכלו אותם בעלי עסקים זוטרים, שבאמת מתמודדים כל כך קשה להביא את מחייתם, שפתאום יבואו כמה קליינטים ביום, והוא מתמודד על כל קליינט וקליינט, ויחזירו לו מפני שמצאו אולי את אותו מוצר ב-5 שקלים יותר זול. מי אמר לך מה הסיבה - - -

עבד-אלמאלכ דהאמשה (רע"ם):
       
       - - -

נסים זאב (ש"ס):
       
       חבר הכנסת זחאלקה אמר כשמדובר במוצר דפקט - אני מסכים אתך. אם הקליינט בא ומוכיח: אדוני, המוצר הזה, אני לא יכול להשתמש בו, אני לא יכול לעשות בו שימוש, שילמתי עליו את מלוא המחיר - אתה צודק, אני בעד זה, לחייב אותו. אבל אם אין שום פגם במוצר, יש אולי דפקט בצרכן עצמו, בלקוח עצמו, אז מה, צריך שבעלי עסקים יהיו הסובלים מכך? 
       
       אתם מביאים דוגמה של ה"שופינג סנטר". "שופינג סנטר" - אני מסכים אתך, יש שם אלפים רבים של קליינטים, והאמריקנים אולי הולכים בנושאים האלה קצת יותר ביושר. אני לא רואה שהחוק הזה יכול בסופו של דבר להביא תועלת גם לכלכלה של מדינת ישראל, כי אני אומר לך, אני רואה בזה בעיה. היום התחרות - - -
       
       תראה, חבר הכנסת פינס, אני רוצה לומר לך משהו. תראה מה קרה עם בעלי העסקים הקטנים בלי כל עניין החוק הזה שעכשיו אנחנו מביאים - הם קורסים מעצמם. הם לא יכולים להתמודד מול אותן חנויות גדולות, ה"סנטרים" למיניהם. אין להם היכולת. אז בעלי עסקים קטנים - הם ייפלו, כי מספיק שכמה קליינטים יחזירו את המוצר שלהם באותו יום. 
       
       אתה יודע מה, אתה הולך בשוק מחנה-יהודה, תביא את הדוגמה הזאת. אתה קונה קילו מלפפונים ב-5 שקלים. הלכת שני מטר, מצאת ב-4 שקלים, תבוא ותחזיר?

אופיר פינס-פז (העבודה-מימד):
       
       מה פתאום.

נסים זאב (ש"ס):
       
       למה לא? 

איתן כבל (העבודה-מימד):
       
       לא, לא. 

נסים זאב (ש"ס):
       
       לפי החוק הזה, למה לא?

אורית נוקד (העבודה-מימד):
       
       זה לא חל על זה. זה לא חל על מוצר מתכלה.

אופיר פינס-פז (העבודה-מימד):
       
       כתוב שזה מוצר מתכלה. קלענו לדעתך. 

נסים זאב (ש"ס):
       
       אז לא לאוכל, בסדר? לא אוכל, אבל מצאת בגד יותר זול ב-5 שקלים. אתה הולך בשוק, יש לך מבחר של חנויות נעליים - -

אופיר פינס-פז (העבודה-מימד):
       
       אדוני היושב-ראש, זה לא חוק שלו. זה חוק שלנו. 

נסים זאב (ש"ס):
       
       - -  חמש-עשר דקות לאחר שיצאת מהחנות, החנות הקרובה מוכרת יותר זול - - 

היו"ר מיכאל נודלמן:
       
       תסיים בבקשה.

נסים זאב (ש"ס):
       
       - -  אז מה שאתה עושה כאן בעצם, אתה אומר: אנחנו סוגרים את השוק, וכולם ילכו לאותה חנות הזולה ביותר. אני מציע שאותו צרכן, שכל כך אכפת לו מהמחיר, יעשה סבב ויבדוק את המחירים ואחר כך יקנה, אבל לא יכול להיות שאחרי שהוא יקנה, יבואו כולם בהמוניהם להחזיר מפני שיש חנות זולה יותר. 

היו"ר מיכאל נודלמן:
       
       תודה.

נסים זאב (ש"ס):
       
       אני רוצה לומר לך, אני אמנע בחוק הזה, אבל אני חושב שהוא לא ראוי. 

היו"ר מיכאל נודלמן:
       
       תודה. חברי הכנסת, סיימנו את הדיון בהצעות חוק הגנת הצרכן. עכשיו אנחנו עוברים להצבעה על כל חוק בנפרד. 
       
       החוק הראשון: הצעת חוק הגנת הצרכן (תיקון מס' 16) (חובת גילוי מדיניות החזרת טובין), התשס"ה-2004 - ההצבעה החלה.

הצבעה מס' 15
       
בעד ההצעה להעביר את הצעת החוק לוועדה - 7
נגד - אין
נמנעים - 1
ההצעה להעביר את הצעת חוק הגנת הצרכן (תיקון מס' 16) 
(חובת גילוי מדיניות החזרת טובין), התשס"ה-2004, לוועדת הכלכלה נתקבלה.
       
היו"ר מיכאל נודלמן:
       
       שבעה חברי כנסת בעד, אחד נמנע. אני קובע שהצעת החוק התקבלה בקריאה ראשונה, והיא תעבור לוועדת הכלכלה ותידון שם. 
       
       עכשיו עוברים להצבעה על חוק הגנת הצרכן (תיקון מס' 17) (החזר כספי בביטול עסקה), התשס"ה-2004. 
       
הצבעה מס' 16
       
בעד ההצעה להעביר את הצעת החוק לוועדה - 7
נגד - אין
נמנעים - 1
ההצעה להעביר את הצעת חוק הגנת הצרכן (תיקון מס' 17) 
(החזר כספי בביטול עסקה), התשס"ה-2004, לוועדת הכלכלה נתקבלה.

היו"ר מיכאל נודלמן:
       
       בעד - שבעה חברי כנסת, אחד נמנע. אני קובע שהצעת החוק התקבלה, והיא תעבור לוועדת הכלכלה ותידון שם. 
       
       חברי הכנסת, תם סדר-היום. הישיבה הבאה תתקיים מחר, יום שלישי, נר ראשון של חנוכה, כ"ד בכסליו תשס"ה, 7 בדצמבר 2004, משעה 15:00 עד שעה 17:00. ישיבה זו נעולה.
       

הישיבה ננעלה בשעה 21:49.
     
עמוד 145 מתוך 145

