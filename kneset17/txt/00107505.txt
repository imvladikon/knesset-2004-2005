    תוכן העניינים
מסמכים שהונחו על שולחן הכנסת	6
מזכיר הכנסת אריה האן:	6
הצעה לסדר	6
רוחמה אברהם (הליכוד):	7
שאילתות בעל-פה	8
224. המלצה לסגור שתי מכינות קדם-צבאיות	8
יצחק לוי (מפד"ל):	8
סגן שר הביטחון זאב בוים:	8
יצחק לוי (מפד"ל):	9
סגן שר הביטחון זאב בוים:	10
225. היערכות לרעידת אדמה בישראל	11
דניאל בנלולו (הליכוד):	11
שרת הבינוי והשיכון, ציפי לבני:	12
מל פולישוק-בלוך (שינוי):	13
שרת הבינוי והשיכון ציפי לבני:	14
213. פיטורי עובדות בהיריון	14
אתי לבני (שינוי):	14
שר התעשייה, המסחר והתעסוקה אהוד אולמרט:	15
אתי לבני (שינוי):	15
שר התעשייה, המסחר והתעסוקה אהוד אולמרט:	16
יולי תמיר (העבודה-מימד):	17
שר התעשייה, המסחר והתעסוקה אהוד אולמרט:	18
הצעת חוק סדר הדין הפלילי (תיקון מס' 43), התשס"ה-2005	20
שלום שמחון (יו"ר ועדת הכלכלה):	20
סגן השר לביטחון פנים יעקב אדרי:	21
אבשלום וילן (יחד):	23
אבשלום וילן (יחד):	26
שאילתות בעל-פה	26
226. זכויותיהם ותנאיהם של עובדי מע"צ	26
יצחק וקנין (ש"ס):	26
שר התחבורה מאיר שטרית:	27
יצחק וקנין (ש"ס):	28
אילן שלגי (שינוי):	28
שר התחבורה מאיר שטרית:	28
הצעת חוק מוזיאון הכנסת, התשס"ה-2004	29
הצעת חוק להנצחת זכרו של רחבעם זאבי, התשס"ה-2004	30
אריה אלדד (האיחוד הלאומי - ישראל ביתנו):	30
שר התחבורה מאיר שטרית:	30
טלב אלסאנע (רע"ם):	31
הצעת חוק הרשויות המקומיות  (תיקון - תוצאות הבחירות), התשס"ג-2003	35
יובל שטייניץ (הליכוד):	35
הצעת חוק הרשויות המקומיות (בחירות) (תיקון - אחוז החסימה), התשס"ד-2003	35
אופיר פינס-פז (העבודה-מימד):	36
הצעת חוק הרשויות המקומיות (בחירות)  (תיקון - העלאת אחוז החסימה), התשס"ד-2004	36
דני יתום (העבודה-מימד):	37
שר התחבורה מאיר שטרית:	37
אברהם פורז (שינוי):	38
זבולון אורלב (מפד"ל):	39
זבולון אורלב (מפד"ל):	39
ג'מאל זחאלקה (בל"ד):	40
ג'מאל זחאלקה (בל"ד):	41
יובל שטייניץ (הליכוד):	41
אופיר פינס-פז (העבודה-מימד):	42
דני יתום (העבודה-מימד):	43
הצעת חוק הדרכים (שילוט) (תיקון - שלט דיגיטלי), התשס"ד-2004	46
רומן ברונפמן (יחד):	46
הצעת חוק הרשויות המקומיות (איסור שילוט  באמצעות הקרנת סרטים), התשס"ג-2003	47
יגאל יאסינוב (שינוי):	47
שר התחבורה מאיר שטרית:	47
יוסף פריצקי (שינוי):	48
רומן ברונפמן (יחד):	49
הצעת חוק המועצה להשכלה גבוהה  (תיקון - מוסדות להשכלה גבוהה), התשס"ד-2004	51
מל פולישוק-בלוך (שינוי):	52
שר התחבורה מאיר שטרית:	54
הצעת חוק לתיקון פקודת העיריות  (פיצויים בגין הריסת בניין מסוכן), התשס"ג-2003	57
דוד אזולאי (ש"ס):	57
שר התחבורה מאיר שטרית:	59
הצעת חוק התכנון והבנייה (תיקון - בנייה בריאה), התשס"ה-2004	61
יגאל יאסינוב (שינוי):	62
שר התחבורה מאיר שטרית:	63
נסים זאב (ש"ס):	65
הצעת חוק הקרינה הבלתי מייננת, התשס"ד-2004	66
משה גפני (יהדות התורה):	66
שר התחבורה מאיר שטרית:	70
הצעת חוק היערכות בסיסית לרעידת אדמה, התשס"ה-2004	73
רן כהן (יחד):	73
הצעת חוק היערכות מוקדמת לרעידת אדמה, התשס"ה-2004	76
מיכאל נודלמן (האיחוד הלאומי - ישראל ביתנו):	76
שר התחבורה מאיר שטרית:	77
הצעת חוק ביטוח בריאות ממלכתי (תיקון - רשימת תרופות  ואביזרים כירורגיים לבתי-חולים ציבוריים), התשס"ד-2004	84
דני יתום (העבודה-מימד):	84
דני יתום (העבודה-מימד):	84
דני יתום (העבודה-מימד):	86
שר הבריאות דני נוה:	88
שר הבריאות דני נוה:	89
מסמכים שהונחו על שולחן הכנסת	90
סגן מזכיר הכנסת דוד לב:	90
הצעות לסדר-היום	91
ביקור אבו-מאזן בירושלים	91
אריה אלדד (האיחוד הלאומי - ישראל ביתנו):	91
יולי תמיר (העבודה-מימד):	92
אפי איתם (מפד"ל):	93
אילן שלגי (שינוי):	96
עזמי בשארה (בל"ד):	97
יחיאל חזן (הליכוד):	99
מסמכים שהונחו על שולחן הכנסת	101
סגן מזכיר הכנסת דוד לב:	102
הצעות לסדר-היום	102
ויתור על שירותים רפואיים עקב מצוקה כלכלית	102
בנימין אלון (האיחוד הלאומי - ישראל ביתנו):	102
יעקב ליצמן (יהדות התורה):	103
הצעה לסדר-היום	104
המונופול בתחום ביטוח אחריות רפואית	104
נסים דהן (ש"ס):	104
נסים דהן (ש"ס):	106
הצעה לסדר-היום  סירוב משרד הבריאות לפרסם תקינה המסכן חיי פגים ויילודים	109
יעקב מרגי (ש"ס):	109
שר הבריאות דני נוה:	111
שר הבריאות דני נוה:	113
הצעות לסדר-היום	115
השביתה בדואר-נע ברחבי הארץ	115
ישראל אייכלר (יהדות התורה):	116
שאול יהלום (מפד"ל):	117
הצעה לסדר-היום	119
ייצוא תפוחים מרמת-הגולן לסוריה	119
מגלי והבה (הליכוד):	119
שר החקלאות ופיתוח הכפר ישראל כץ:	122
שר החקלאות ופיתוח הכפר ישראל כץ:	123
עבד-אלמאלכ דהאמשה (רע"ם):	124
מסמכים שהונחו על שולחן הכנסת	125
סגן מזכיר הכנסת דוד לב:	126
גאלב מג'אדלה (העבודה-מימד):	126
דוד טל (עם אחד):	134
ג'מאל זחאלקה (בל"ד):	134
אתי לבני (שינוי):	136
רן כהן (יחד):	139
עבד-אלמאלכ דהאמשה (רע"ם):	140
שלמה בניזרי (ש"ס):	140
הצעות לסדר-היום	145
התבטאותו של הרב הראשי לצה"ל בנושא הסרבנות	145
יצחק לוי (מפד"ל):	146
חיים אורון (יחד):	148
דני יתום (העבודה-מימד):	150
אמנון כהן (ש"ס):	151
עבד-אלמאלכ דהאמשה (רע"ם):	152
משה גפני (יהדות התורה):	155
אהוד יתום (הליכוד):	157
סגן שר הביטחון זאב בוים:	159
צבי הנדל (האיחוד הלאומי - ישראל ביתנו):	162
ואסל טאהא (בל"ד):	163
נסים זאב (ש"ס):	163
הצעות לסדר-היום	164
התגברות ירי ה"קסאמים" בדרום, פעילות	164
צה"ל בשטחים ופציעתו של צלם ערוץ-10	164
ואסל טאהא (בל"ד):	164
אורי אריאל (האיחוד הלאומי - ישראל ביתנו):	165
אברהם בייגה שוחט (העבודה-מימד):	168
טלב אלסאנע (רע"ם):	169
אילן ליבוביץ (שינוי):	171
גילה גמליאל (הליכוד):	173
אחמד טיבי (חד"ש-תע"ל):	175
יאיר פרץ (ש"ס):	176
ניסן סלומינסקי (מפד"ל):	177
סגן שר הביטחון זאב בוים:	178
סגן שר הביטחון זאב בוים:	180
נסים זאב (ש"ס):	182
הצעה לסדר-היום	183
הצורך בחידוש המענקים לשיכון בפריפריה  לזוגות צעירים ולזכאי משרד השיכון	183
יעקב ליצמן (יהדות התורה):	183
שרת הבינוי והשיכון ציפי לבני:	184
יעקב מרגי (ש"ס):	185
שאילתות ותשובות	186
256. תקציבי מקוואות	186
1092. פרסומים בעניין הדיור הציבורי	188
1145. עתיד פרויקט שיקום השכונות הפיזי	189
1157. עתיד החברות לדיור ציבורי	189
1360. עידוד הבנייה מעבר ל"קו הירוק"	191
1575. ההכנסות שמהן מנוכה שכר דירה בדיור הציבורי	192
1681. קיצוץ במשכנתאות למשפחות חד-הוריות	192
1714. קרן לדיור הציבורי	193
1784. סיוע במשכנתה לתושבת באר-יעקב	194
1894. תוכנית להתיישבות יהודית בנגב	195
2008. היערכות לרעידת אדמה בישראל	198
2027. הצורך בחידוש המענקים לזכאי משרד השיכון	199
2082. פינוי בתים לשם הקמת שכונה דתית בלוד	199
2206. עלייה במספר המפונים מבתיהם בשל אי-תשלום המשכנתה	200
מסמכים שהונחו על שולחן הכנסת	202
סגנית מזכיר הכנסת ירדנה מלר-הורוביץ:	202
    

       
       חוברת י"ג
       ישיבה ר"ה
       



הישיבה המאתיים-וחמש של הכנסת השש-עשרה
יום רביעי, כ"ד בטבת התשס"ה (5 בינואר 2005)
ירושלים, הכנסת, שעה 11:01
       
       
מסמכים שהונחו על שולחן הכנסת
       
היו"ר ראובן ריבלין:
       
       רבותי חברי הכנסת - השרים עדיין אינם כאן, כבוד סגן השר נמצא פה - היום יום רביעי, כ"ד בטבת התשס"ה, 5 בחודש ינואר 2005 למניינם. אני מתכבד לפתוח את ישיבת הכנסת. 
       
       הודעה  למזכיר הכנסת. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי חברת הכנסת לאה נס ביקשה להסיר את הצעת חוק סביבה חינוכית בריאה, התשס"ד-2004, שמספרה פ/2180. תודה רבה. 
       
היו"ר ראובן ריבלין:
       
       תודה רבה. 

הצעה לסדר

היו"ר ראובן ריבלין:
       
       ובכן, אנחנו עוברים לשאילתות בעל-פה. 
       
רוחמה אברהם (הליכוד):
       
אדוני היושב-ראש - - -
       
היו"ר ראובן ריבלין:
       
       את מדברת על סעיף 53, וזה יכול להיות רק ביום שני או ביום שלישי. 
       
רוחמה אברהם (הליכוד):
       
       - - - 
       
היו"ר ראובן ריבלין:
       
       אז מייד. השואל הראשון, חבר הכנסת יצחק לוי, אינו נוכח, ולכן הוא מאבד את זכותו לשאול את השאלה. הנה חבר הכנסת לוי הגיע. אני מבקש להגיע בזמן, כי אנחנו מתחילים מייד בשאילתות בעל-פה. ובכן, לפני שחבר הכנסת לוי יהיה מוכן, אני מאפשר לחברת הכנסת רוחמה אברהם לדבר לפי סעיף 53, דבר שאינו נהוג, אבל אני מוכרח לומר שעשיתי זאת רק כיוון שחבר הכנסת לוי לא היה מוכן. 
       
רוחמה אברהם (הליכוד):
       
       אני מודה לאדוני היושב-ראש שאפשר לי בכל זאת גם השבוע לקרוא את שמות השבויים והנעדרים כמנהגנו. 
       
       אדוני היושב-ראש, חברי חברי הכנסת, משפחות השבויים והנעדרים, בסוף השבוע שעבר החלה השנה האזרחית החדשה, שנת 2005. כולנו תקווה כי שנה זו תהיה שנת הבשורה והגאולה עבור בנינו: רב-סמל צבי פלדמן, רב-סמל זכריה באומל, רב-סמל יהודה כץ, רב-סרן רון ארד, רב-טוראי גיא חבר ויונתן פולארד. 
       
       ברכת הגאולה, הנאמרת בכל בוקר לפני תפילת שמונה-עשרה של שחרית, מסתיימת במלים: "ממצרים גאלתנו ה' אלוהינו ומבית עבדים פדיתנו. כל בכוריהם הרגת ובכורך ישראל גאלת, וים-סוף להם בקעת, וזדים טיבעת, וידידים העברת, ויכסו מים צריהם, אחד מהם לא נותר. - - - צור ישראל קומה בעזרת ישראל ופדה כנאומך יהודה וישראל. גואלנו ה' צבאות שמו קדוש ישראל. ברוך אתה ה' גאל ישראל". 
       
       אדוני היושב-ראש, פדיון השבויים הגדול של יציאת מצרים, שהפך לגורם מעצב באתוס היהודי, הוא אחד הביטויים המעשיים למקום הנכבד שנודע למצוות פדיון שבויים. מי ייתן ונזכה במהרה לתת משנה תוקף לחשיבותה של המצווה הנעלה הזאת ולהביא לפדיון בנינו. תודה רבה. 
       
היו"ר ראובן ריבלין:
       
       תודה רבה. 

שאילתות בעל-פה

היו"ר ראובן ריבלין:
       
       חבר הכנסת יצחק לוי ישאל בשלב ראשון את השאלה כפי שהיא נוסחה. כבוד סגן השר יעלה למעלה וישיב. 
       
224. המלצה לסגור שתי מכינות קדם-צבאיות
       
יצחק לוי (מפד"ל):
       
       אדוני היושב-ראש, אדוני סגן השר, רבותי חברי הכנסת, פורסם על המלצה שהונחה על שולחן שר הביטחון לסגור שתי מכינות קדם-צבאיות בגלל דעות קיצוניות של ראשיהן. 
       
       רצוני לשאול:
       
       1. האם הידיעה נכונה?
       
       2. אם כן - באילו מכינות מדובר?
       
       3. האם גובשה החלטה לגבי ההמלצה הנ"ל? 
       
       תודה רבה. 
       
היו"ר ראובן ריבלין:
       
       תודה רבה. אדוני יכול לשבת. לאחר מכן יוכל לשאול שאלה נוספת. 
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת הרב יצחק לוי, לגבי השאלה הראשונה, הידיעה לא נכונה, ואם צריך לדייק, אני אומר שהיא לא מדויקת. 
       
היו"ר ראובן ריבלין:
       
       יש הבדל בין לא מדויקת לבין לא נכונה. 
       
       
סגן שר הביטחון זאב בוים:
       
       אני רציתי קצת לדייק, אז אני אתקן ואני אומר שהיא לא מדויקת. היא לא מדויקת, לפחות בשני דברים: לא היתה המלצה לסגירת שתי מכינות, ומסמך שהונח על שולחנו של שר הביטחון לא דיבר על דעות קיצוניות של ראשיהן. אבל היה מסמך שהונח על שולחנו בעניין המכינות הקדם-צבאיות, שהביע דאגה מכך שבחלק מהמכינות הקדם-צבאיות הדתיות האווירה שקיימת ועמדות החניכים אינן עולות בקנה אחד עם המטרות הברורות של הקמת מכינה קדם-צבאית. 
       
       ההמלצה לשר – ופה אני מוכן לצטט – היתה כהאי לישנא: א. שר הביטחון יטיל על ראש האגף הביטחוני-החברתי הנכנס, אביגדור קהלני, להתמקד בבדיקת הנעשה במכינות הקדם-צבאיות הדתיות, בדגש על סוגיית ההינתקות והסרבנות, ולהגיש לשר דוח מצב; ב. לקיים דיון מקיף, תוך התבוננות ממוקדת בכל אחת מהמכינות, לצורך קבלת החלטה. 
       
היו"ר ראובן ריבלין:
       
       בבקשה, חבר הכנסת לוי, שאלה נוספת. 
       
יצחק לוי (מפד"ל):
       
       אדוני היושב-ראש, אדוני סגן שר הביטחון, תודה על תשובתך, אבל היא עוד יותר מתמיהה, מכיוון שאתם לא עושים אותו תהליך ביחידות צה"ל אחרות או במקומות אחרים. אתם החלטתם לעשות כאן תהליך של בדיקת דעות; לא מעשים, לא פקודות, אלא דעות. 
       
       הרי אין לי ספק שבציבורים גדולים יש התנגדות נחרצת להתנתקות, ואין לי ספק שבציבורים גדולים יש דיון רציני מאוד על נושא הסרבנות – ואחר הצהריים אביע את דעתי בהצעה לסדר-היום - אבל הדבר הזה קיים ואנחנו יודעים שזה קיים, ולא מתוך מרידה במדינה, אלא מתוך התלבטות מוסרית ועניינים של דגל שחור המתנוסס על פקודות. 
       
       שר הביטחון מורה על בדיקה במכינות רק בגין הבעת עמדות, כלומר, לא שונתה תוכנית הלימודים ולא שונתה תוכנית ההכנה לצה"ל, אלא הביעו עמדות מסוימות. קודם כול, אני רוצה למחות על כך. שנית, אני רוצה לשאול, אם לדעת כבודו אין כאן משום חציית קו של בדיקה מעבר למה שצריך להיות, אולי אפילו של רצון לסתימת פיות ורצון להפחיד. כך הדברים נראים, אדוני סגן השר. 
       
היו"ר ראובן ריבלין:
       
       אתה ברור מאוד בשאלתך. תודה רבה. כבוד השר ישיב. 
       
סגן שר הביטחון זאב בוים:
       
       חבר הכנסת לוי, מה זה "לא מעשיים"? זה הזמן והמקום שצריך לבחון את עניין הדעות. כי אני – אני רוצה לומר ככה: המכינות האלה הרי הוקמו במשותף על-ידי משרד הביטחון ומשרד החינוך. הן הוקמו על-פי איזו תוכנית חינוכית ברורה מאוד וידועה, ויש מעקב מתמיד – לא ספציפי, לא נקודתי, לא לגבי חלק מהן, אלא לגבי כולן, אלה שהן דתיות, ואלה – 40% - מהן שאינן  דתיות. לגבי כולן מתנהל מעקב שוטף של המערכת שמבקרת, שנפגשת עם הראשים, עם סגל ההוראה ועם החניכים; דבר שכך ראוי לעשות וכך אנחנו מבינים. 
       
       משנתקלנו בדעות, באמת, שלא עלו בקנה אחד, או ששמו סימן שאלה על הקוריקולום, התכנים שמעבירים, זה הדאיג, ולכן בא המסמך הזה לקרוא לבדיקה יותר ממוקדת. עוד אין בזה שום הסקת מסקנות. אבל, אני יכול לומר לך בהחלט, גם מהתנסות אישית שלי ממה שנעשה בחלק לא מבוטל מהמכינות בחודשים האחרונים, שיש מקום לדאגה. 
       
       אם במכינות מסוימות אתה רואה שהחניכים אין להם שום ידע והבנה לגבי הצבא, מקומו במשטר הדמוקרטי של מדינת ישראל, ואנחנו מדברים על מכינות קדם-צבאיות, שנועדו בין השאר לחזק את האדם באופן אישי, נפשי, להתמודד עם השירות הצבאי, ליטול עליו אחריות – ואגב, אני מוכרח לומר, ההתרשמות האישית שלי היא, שמרבית המכינות עומדות במשימות האלה, ויש ביניהן מצטיינות ביותר; במיוחד בקרב הדתיות. הייתי בשבוע שעבר במכינה הקדם-צבאית בעלי – תאווה לעיניים ולאוזניים מבחינה חינוכית. זו גאווה למדינת ישראל שיש דבר כזה שם. ועם זה, יש - לפי דעתי מעטות, ולכן צריך לבדוק - שלא עומדות בכך, והמעטות האלה עלולות להיות בלי משים ובלי רצון, ואגב, לא משום שהסגל שלהן קיצוני, אני לא התרשמתי כך. אני מדבר על ההתרשמות שלי, על השורה התחתונה של המעשה החינוכי שם - הוא לא ראוי ולא נכון מבחינת המטרות. 
       
       רוב האנשים במכינות האלה אומרים: אנחנו לא יודעים מהי מרות נבחרת במדינה דמוקרטית, אנחנו רק הולכים לפי ההלכה, ובעינינו, פקודה שתבוא לפינוי היא פקודה שצריך לסרב לה. אם ככה נאמר במכינה קדם-צבאית – מה שאני לא מסכים, דרך אגב, שייאמר בשום מקום, אבל זו דעתי האישית - במסגרת שמטרותיה הן שונות לגמרי, אז צריך לשאול את עצמנו אם ראוי לקיים אותה. תודה רבה. 
       
היו"ר ראובן ריבלין:
       
       תודה רבה. מדובר - - -  גם פרוצדורה, חבר הכנסת אלדד. הנוהל הוא שכאשר חבר כנסת עולה לדבר, מצביעים. אנחנו לא יכולים לחכות עד בוש לשאלות אחרות. 
       
       תודה רבה. העניין הועלה על סדר-היום בצורה היפה ביותר, ואני גם חושב שאפשר לעשות follow-up בצורת שאילתות רגילות. 
       
       שרת הבינוי והשיכון תשיב על שאילתא בעל-פה של חבר הכנסת דניאל בנלולו בנושא: היערכות לרעידות אדמה בישראל. בבקשה, אדוני. מהצד. קודם אדוני קורא את השאילתא כפי שהיא, לאחר מכן יוכל לשאול שאלה נוספת. 
       
       חברי הכנסת מסיעת העבודה, אם אתם רוצים שאני אעמיד לרשותכם את לשכתי כדי לקיים את הישיבה – לא, לא. פה, מעל הבמה. גברתי תעלה ותענה. אנחנו שינינו את הנוהג, כדי שלא תעמדי עם הגב לשואל. בבקשה. 
       
       
225. היערכות לרעידת אדמה בישראל
       
דניאל בנלולו (הליכוד):
       
       אדוני היושב-ראש, שרים, חברי הכנסת, מחקר של האגודה לתרבות הדיור מגלה, ש-40% מהבתים המשותפים עלולים להיפגע אם תתרחש רעידת אדמה.
       
       1. האם משרדך מודע למחקר זה? 
       
       2. האם קיים מיפוי של מבנים המצויים בסיכון גבוה לקריסה, או תוכנית למיפוי שכזה? 
       
       3. האם קיימת תוכנית לשיקום מבנים אלו?
       
       4. למה לא נעשה דבר בעניין זה עד עכשיו?
       
       תודה. 
       
היו"ר ראובן ריבלין:
       
       בבקשה, כבוד השרה תשיב.
       
שרת הבינוי והשיכון ציפי לבני:
       
       1-4. לא ידוע לי על המחקר המדובר של האגודה לתרבות הדיור. ככלל, יש הבחנה בין מבנים למגורים שנבנו על-פי תקנים מעודכנים לעמידות בפני רעידות אדמה, לבין מבנים שלא נבנו לפי תקנים אלה. בשלב מסוים ועל-פי החוק קיימת מחויבות לבנות בניינים שהם בניינים חדשים על-פי התקן נגד רעידות האדמה. מבנים שנבנו משנת 1980 ואילך נבנו על-פי התקנים. 
       
       המרכז למיפוי ישראל הכין הערכה כללית של מבנים שעלולים להיפגע, ואולי מכאן ההערכה שכתובה בשאילתא. יש לזכור שמלבד גיל המבנה – זאת אומרת, המבחן הוא לא רק מה שנבנה אחרי 1980 ולפני 1980, אלא קיימים עוד פרמטרים שמשפיעים על העמידות הנ"ל. כרגע נמצאת בשלבי גמר תוכנית מיתאר ארצית, תמ"א 38, שתכליתה לאפשר מסגרות סטטוטוריות לשדרוג מבנים למגורים וחיזוקם מפני רעידות אדמה - אני אציין כאן שהיתה הצעת חוק של בנייה בקומות המפולשות, בקומות העמודים, באופן שיאפשר חיזוק חלק מהבתים, יש עם זה רק בעיות משפטיות של חלוקת הזכויות באותו רכוש בין הדיירים השונים, אבל בזמנו ראיתי בזה רעיון  מצוין, רק שצריך לתת לו את הפתרון גם במסגרת הזכויות של הדיירים באותו רכוש. 
       
       המועצה הארצית לתכנון אישרה, בתאריך 7 בדצמבר 2004, את תוכנית המיתאר הארצית – 38 - שהזכרתי קודם והעבירה אותה לאישור הממשלה. כשהממשלה תאשר, גם תהיה לפחות מסגרת סטטוטורית לטיפול בנושא. 
       
היו"ר ראובן ריבלין:
       
       לא, לא. זה החלק הקל. גברתי, גברתי, זה החלק הקל בשאילתא בעל-פה. 

שרת הבינוי והשיכון ציפי לבני:

       
       עכשיו הנוספות. 
       
היו"ר ראובן ריבלין:
       
       עכשיו, הנוספות, זה מה שגברתי לא מוכנה לו, אולי, וזאת החוכמה. חבר הכנסת בנלולו, שאלה נוספת – אין שאלה נוספת. 
       
דניאל בנלולו (הליכוד):
       
       לא. 
       
היו"ר ראובן ריבלין:
       
       חברת הכנסת מלי פולישוק, שאלה נוספת. 
       
מל פולישוק-בלוך (שינוי):
       
       גברתי השרה, בנתונים שעכשיו העברת לנו, אנחנו דשנו ודשנו בוועדת המדע של הכנסת כמה פעמים. הבעיה היא שהממשלה לא מתקדמת ואין לוח זמנים לפעילות. מה צריך לעשות - כולם יודעים, תוכניות על הנייר יש, ובפועל לא נעשה שום דבר. האם משרדך יכול להציג, האם את יכולה להציג תוכנית עבודה עם לוח זמנים, מתי ייעשה כל דבר. כי, לידיעתך, רעידת אדמה תהיה במדינת ישראל, בוודאי תהיה, השאלה היא אם היא תהיה בעוד חמש שנים או בעוד חמש דקות. את זה אנחנו לא יכולים לדעת - - -
       
היו"ר ראובן ריבלין:
       
       רגע, רגע. סליחה. האם אתם מקיימים ישיבת ממשלה זוטא שם? מה קורה שם? חבר הכנסת הרצוג?
       
מאיר פרוש (יהדות התורה):
       
       סגני שרים לא משתתפים בישיבות ממשלה.
       
היו"ר ראובן ריבלין:
       
       בבקשה, כן. 
       
מל פולישוק-בלוך (שינוי):
       
       חוסר המוכנות של הממשלה הוא מחדל שאני מקווה שאף אחד לא יצטרך לתת עליו את הדין. 
       
       נקודה אחת נוספת: מכוני המחקר – שהם לא בתחום אחריותך - - -
       
היו"ר ראובן ריבלין:
       
       יושב-ראש ועדת חוץ וביטחון, אני נמצא אצלך בישיבה, ואתה לפעמים מעיר לי על זה שאני לוחש משהו, שזה דבר שלא מתקבל על דעתך, ואני מחזק את ידיך על הניהול הנמרץ של ישיבות הוועדה. נא לאפשר לי לנהל את ישיבות הכנסת באותה מידה. בבקשה. 
       
מל פולישוק-בלוך (שינוי):
       
       מכוני המחקר הממשלתיים, שצריכים לעזור לממשלה להיערך עם מחקרים מתאימים, אין להם תקציב לעשות את העבודה שלהם. אז אולי גם על כך תהיה לך תשובה. 
       
היו"ר ראובן ריבלין:
       
       תודה. כבוד השרה תשיב, במידת - - -
       
שרת הבינוי והשיכון ציפי לבני:
       
       במידת האפשר. על חלק מן הדברים אין לי תשובה של תוכנית עבודה ולוחות זמנים, כי היא אכן לא קיימת. תוכנית המיתאר שאמורה להיות, שאושרה, במהלך חודש דצמבר, ותובא לממשלה, לפחות תאפשר אותה מסגרת סטטוטורית שתוכל לאפשר חיזוק מבנים. בחלק מהמקרים, כפי שאמרתי קודם, ובחלק מדוחות שהיו בזמנם – ועדת-היכל ועוד ועדות שקמו - חשבו שנכון לאפשר לבעלים הפרטיים של הבתים האמורים את היכולת לחזק את הבניין ולקבל על זה תמורה בזכויות בנייה, וזה חלק מן הדברים שאותה תוכנית סטטוטורית תאפשר לעשות. 
       
היו"ר ראובן ריבלין:
       
       תודה לשרת הבינוי והשיכון, שהיא גם שרת המשפטים, גברתי?
       
שרת הבינוי והשיכון ציפי לבני:

       
       גם. והקליטה. 
       
היו"ר ראובן ריבלין:
       
       והקליטה. אז כל המוסיף – מוסיפים לו. את סיימת את תפקידך בשלב זה.
       
	שר התעשייה, המסחר והתעסוקה, כבודו יעלה לכאן לבמה, וחברת הכנסת אתי לבני יכולה בינתיים להציג את שאלתה. השר גם קרא וגם בקיא בשאלה הראשונה. בבקשה, גברתי.

213. פיטורי עובדות בהיריון

אתי לבני (שינוי):
       
       אדוני היושב-ראש, חברותי וחברי חברי הכנסת, פורסם באתר Ynet, כי אוניברסיטת תל-אביב פיטרה תשע עובדות בהיריון בלי לקבל היתר ממשרד התעשייה, המסחר והתעסוקה, כנדרש על-פי החוק.
       
       רצוני לשאול:

       1. האם הידיעות נכונות?  

       2. אם כן - כיצד מוסד מפטר עובדות בהיריון בטרם קיבל היתר ממשרדך?

       3. אילו אמצעים ננקטו במשרדך לטיפול בנושא הזה?

       4. כיצד תימנע הישנות מקרים דומים בעתיד? תודה.

היו"ר ראובן ריבלין:
       
       תודה רבה. בבקשה, כבוד ממלא-מקום ראש הממשלה ושר התעסוקה, המסחר, התקשורת.
       
שר התעשייה, המסחר והתעסוקה אהוד אולמרט:
       
       אדוני היושב-ראש, גברתי חברת הכנסת לבני, הפרסום שהופיע באתר האינטרנט לא מוכר לי. אני יכול לשפוט דברים רק על-פי התלונות שמגיעות או לא מגיעות למשרד התמ"ת. לא הגיעו למשרד התמ"ת תלונות מצד עובדות שלכאורה פוטרו בעת שהיו בהיריון, גם לא היתה בקשה של אוניברסיטת תל-אביב להתיר פיטוריהן של עובדות כאלה מעבודתן. הואיל ולא היתה שום תלונה שהוגשה למשרד התמ"ת, לא היה לנו במה לדון ולא יכולנו להתייחס לעניין.
       
       אם תוגש תלונה, נבדוק אותה. הנוהל הוא, שאם תוגש תלונה, ולאחר בדיקה של פקחי המשרד יתברר שאכן נשים בהיריון פוטרו מעבודתן, שלא בדרך שהחוק מאפשר את זה, אנחנו נוקטים הליכים משפטיים לאכיפת החוק.

היו"ר ראובן ריבלין:
       
       תודה. שאלה נוספת לחברת הכנסת אתי לבני.
       
אתי לבני (שינוי):
       
       בוועדה למעמד האשה דנו בנושא הזה, והתגלו די הרבה מקרים של פיטורי נשים בהיריון. האם אתה מוכן לראות את הממצאים האלה כתלונות?
       
       השאלה הבאה: האם אתם מגישים תביעות פליליות נגד גופים שפיטרו עובדות ללא היתר? נמסר לי שבמשך השנה האחרונה הוגשה תביעה אחת בלבד.
       
שר התעשייה, המסחר והתעסוקה אהוד אולמרט:
       
       הגברת היא עורכת-דין מנוסה מאוד - - -
       
היו"ר ראובן ריבלין:
       
       היא גם יושבת-ראש הוועדה לקידום מעמד האשה.
       
שר התעשייה, המסחר והתעסוקה אהוד אולמרט:
       
       זה בנוסף, ודאי, אבל בעיסוקיה המקצועיים, טרם בחירתה לכנסת, היא היתה עורכת-דין.

אתי לבני (שינוי):
       
       גם אדוני עורך-דין מנוסה מאוד. 
       
שר התעשייה, המסחר והתעסוקה אהוד אולמרט:
       
       כן, אבל לא אני שאלתי את השאלה, גברתי. את שאלת את השאלה.
       
אתי לבני (שינוי):
       
       אתה צריך לתת את התשובות.
       
שר התעשייה, המסחר והתעסוקה אהוד אולמרט:
       
       היות שאני עונה על השאלה שלך, אני מתייחס לעובדה שכעורכת-דין מנוסה מאוד את ודאי יודעת היטב, שכאשר מישהו מפרסם סקר זה לא בסיס עובדתי שעל-פיו מישהו יכול להגיש תלונה או להגיש כתב אישום או לנקוט הליך משפטי.
       
       עם כל הכבוד, נשים בהיריון שמופיעות בסטטיסטיקה כזאת, בוודאי יודעות את זכויותיהן ויכולות ללא היסוס להגיש תלונה. כשמגיעה אלינו תלונה אנחנו מטפלים בה, אבל אם לא מגיעה אלינו תלונה, ללכת לחפש במראי-מקום של איזה דיווח סטטיסטי, שעל-פיו אני יכול להגיש תלונה, זאת פרוצדורה שלצערי אינני יכול לנקוט.
       
אתי לבני (שינוי):
       
       רק תביעה אחת היתה במהלך השנה הזאת.
       
היו"ר ראובן ריבלין:
       
       כבר היתה לך שאלה נוספת.
       
שר התעשייה, המסחר והתעסוקה אהוד אולמרט:
       
       נראה שהיה רק מקרה אחד שבו הוגשה תלונה שנמצאה ראויה להגשת תביעה.
       
היו"ר ראובן ריבלין:
       
       כבוד ממלא-מקום ראש הממשלה, אף שהפרוצדורה תהיה פגומה כי שר התחבורה לא נמצא פה, חברת הכנסת יולי תמיד ביקשה לשאול שאלה נוספת. אני לא ארשה לה, אלא אם כן אתה מסכים.
       
שר התעשייה, המסחר והתעסוקה אהוד אולמרט:
       
       איך אני יכול לסרב לחברת הכנסת יולי תמיר?
       
היו"ר ראובן ריבלין:
       
       בבקשה, חברת הכנסת יולי תמיר, שאלת המשך. אם שר התחבורה לא יהיה כאן, חבר הכנסת וקנין, כי יש לו סיבה מוצדקת – הוא נמצא באזכרה לבתו היקרה המנוחה, זיכרונה לברכה – מייד לאחר שהוא יגיע, נאפשר לך. בבקשה, חברת הכנסת תמיר.
       
יולי תמיר (העבודה-מימד):
       
       שאלתי היא, האם יש הוראות לפקחים שעוסקים בפיקוח על תנאי עבודה לבדוק גם את הנושאים האלה? יש לכם 19 פקחים שעוסקים בדיני עבודה, האם הם בודקים באופן אקטיבי, מיוזמתם, גם את השאלה של זכויות נשים בהיריון? אני שואלת את זה, כי נשים לא מתלוננות כי הן מפחדות מפיטורים, הן מפחדות שאם הן יפנו על כך שקיפחו את זכויותיהן, אחר כך הן לא יוכלו למצוא מקום עבודה אחר. לכן השאלה היא, האם גם בפיקוח האקטיבי שאתם עושים, כשאתם יוצאים לשטח - - -

היו"ר ראובן ריבלין:

	ועד העובדים לא שומר עליהן, חברת הכנסת תמיר?

יולי תמיר (העבודה-מימד):
       
       הרבה מאוד פעמים, לצערי, ועד העובדים לא שומר עליהן.

היו"ר ראובן ריבלין:
       
       איך הוא נבחר אם הוא לא שומר עליהן? איך הוא נבחר להיות ועד?
       
יולי תמיר (העבודה-מימד):
       
       כמו שבכנסת, אדוני היושב-ראש, מעמדן של הנשים אינו מספיק מוגן, גם לא על-ידי חברי הסיעה שלהן, כך זה גם במקומות עבודה אחרים. תביא את זה לתשומת לבך כשאתה מתבונן בתכיפות שבה מגינים על זכויות נשים במקומות עבודה.

היו"ר ראובן ריבלין:
       
       האם בכנסת יש בעיה עם עובדת כנסת שהיתה בהיריון ולא נשמרו כל זכויותיה?

יולי תמיר (העבודה-מימד):
       
       הכוונה לא היתה, חס וחלילה, לעובדות הכנסת, אלא לזכויותיהן של נשים בכלל.
       
היו"ר ראובן ריבלין:
       
       אנחנו אפוטרופוסים על כולם, אבל לא על המפלגות.
       
שר התעשייה, המסחר והתעסוקה אהוד אולמרט:
       
       גברתי השואלת הנכבדה, את מעלה כאן סוגיה שאני מודה שלא נתתי דעתי עליה עד עכשיו, בקונטקסט שאת מעלה, אבל היא מעוררת על הסף כמה שאלות רציניות. מה פירוש הדבר? יבואו פקחים של משרד התעסוקה, כשאין תלונה, וכשאין על הסף אינפורמציה ויתחילו לקיים חקירות ולדובב נשים כדי לבדוק באופן אקטיבי אם מישהו מאיים עליהן או לא מאיים עליהן?

יולי תמיר (העבודה-מימד):
       
       אדוני, זה מה שעושה הפקח. אין תלונה, הפקח בא למקום עבודה, הוא שואל אם קיבלתם תלוש, אם קיבלתם דמי מחלה.
       
שר התעשייה, המסחר והתעסוקה אהוד אולמרט:
       
       הפקחים בודקים דברים, כפי שאת מציינת, וזה בסדר גמור. מה שאת אומרת זה לעשות שלב אחד נוסף, שהוא על פניו די פרובלמטי. מתוך הנחה שאת אומרת שנשים חוששות, צריך לקחת נשים, להוציא אותן מהמקום ולהתחיל לדובב אותן – האם מישהו איים עלייך? האם מישהו לא איים עלייך?
       
יולי תמיר (העבודה-מימד):
       
       האם קיבלת חופשת לידה? האם קיבלת 45 יום? אלה השאלות.
       
שר התעשייה, המסחר והתעסוקה אהוד אולמרט:
       
       על הסף יש בזה קושי. לא נתתי את דעתי על זה עד היום. אני בוודאי אבדוק את הסוגיה הזאת. אני רק אומר לך שיש בעניין הזה קושי מסוים – מה גבול החדירה שפקחים יכולים לעשות במסגרת עבודתם. אני אבדוק את הסוגיה הזאת, אני לא בטוח שיש תשובה פשוטה. אני ודאי אעדכן אותך בתשובה.

היו"ר ראובן ריבלין:
       
       אם היא לא מתלוננת, היא לא תתלונן גם בפני הפקחים. את זה מבקר המדינה צריך לעשות.

יולי תמיר (העבודה-מימד):
       
       מניסיון רב בהפרת דיני עבודה, אנשים לא מתלוננים, וכשבא פקח, תחת מעטה חשאיות, בודק את זה, זה אחרת. אחרת, אדוני היושב-רש, פקח לעולם לא ימצא שום נתון, זאת מטרת עבודת הפקח.

היו"ר ראובן ריבלין:
       
       יש דברים שהעובדים מבקשים להעליל, או המינהלה, בעניין כזה אני לא מאמין שבאלף השלישי אשה במדינת ישראל מפחדת לומר שפגעו בזכויותיה על כך שהיתה לאם. אני מאוד מודה לממלא-מקום ראש הממשלה. תודה רבה.
       
שר התעשייה, המסחר והתעסוקה אהוד אולמרט:
       
       תודה רבה.

היו"ר ראובן ריבלין:
       
       שר התחבורה אינו נוכח. כבוד סגן השר לביטחון פנים, האם אדוני הוא זה שיעלה את ההסתייגות של הצעת חוק סדר הדין הפלילי? השר ביקש אתמול שלא נעלה זאת, ואני מעלה זאת היום, כי ההתחייבות כלפי חבר הכנסת וילן, שאינו נוכח, היתה בתוך שבוע להעלות זאת, על-פי בקשתכם.
       
סגן השר לביטחון פנים יעקב אדרי:
       
       או השר או אני נעלה את זה.
       
       
הצעת חוק סדר הדין הפלילי (תיקון מס' 43), התשס"ה-2005
       [מס' 3165; "דברי הכנסת", מושב שני, חוב' ל"א, עמ' ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       ובכן, על סדר-היום: הצעת חוק סדר הדין הפלילי (תיקון מס' 43). יעלה ויבוא יושב-ראש ועדת הכלכלה על מנת להציג את החוק. ואז, אדוני, אם ירצה, ינמק את ההסתייגות. 

שלום שמחון (יו"ר ועדת הכלכלה):
       
       אדוני היושב-ראש, חברי חברי הכנסת, אני מתכבד להציג בפניכם את הצעת חוק סדר הדין הפלילי (תיקון מס' 43), התשס"ה-2004, לקריאה שנייה ולקריאה שלישית. את הצעת החוק יזמו בכנסת החמש-עשרה חבר הכנסת אילן גילאון וקבוצת חברי כנסת, והיא עברה קריאה ראשונה, אך עקב פיזור הכנסת לא הושלמה חקיקתה. בין מציעי ההצעה היה גם חבר הכנסת אבשלום וילן, והדבר אפשר לכנסת השש-עשרה להחיל עליה דין רציפות. כעת היא מובאת בפניכם, לאחר שאושרה בוועדת הכלכלה, לקריאה שנייה ושלישית. בהזדמנות זו, ברצוני להודות לחבר הכנסת וילן, שלקח על עצמו את קידום הצעת החוק בכנסת הנוכחית. 
       
       הצעת החוק נועדה לפתור את הקושי שנוצר עקב שימוש משטרת ישראל במצלמות אוטומטיות כדי לאתר עבירות תעבורה; בעל הרכב שרכבו צולם בעת ביצוע עבירה מקבל הודעת תשלום קנס, ותצלום זה עשוי גם לשמש ראיה אם הדיון מגיע לבית-המשפט. עיכוב במסירת הודעת הקנס, המבוססת על צילום רכב, מקשה על מקבל הדוח להתגונן, שכן לאחר תקופה ממושכת קשה לבעל הרכב לשחזר את האירועים, או לאתר מי נהג ברכב בעת ביצוע העבירה. 
       
       בהתאם להצעת החוק, במקרה שבו החשד לביצוע עבירת תעבורה מבוסס על צילום רכב, המועדים להגשת כתב-אישום או להמצאת הזמנה או הודעת תשלום קנס יהיו שונים מהמועדים הקבועים היום בחוק; בהתאם למוצע, לא יוגש כתב-אישום נגד בעל הרכב ולא יומצאו הזמנה או הודעת תשלום קנס, אלא בתוך ארבעה חודשים ממועד ביצוע העבירה, או שישה חודשים מביצוע העבירה אם מדובר ברכב חדש או ברכב מסוג שקבע שר התחבורה באישור ועדת הכלכלה של הכנסת. 
       
       לצורך הוראה זו, מגדירה הצעת החוק "רכב חדש" - רכב אשר רשיון רכב ניתן עליו לראשונה על-ידי רשות הרישוי, ואשר לא חלפו 30 ימים ממועד ביצוע עסקה המחייבת לרשום את הרכב ואת פרטי בעליו ברשות הרישוי. 
       
       עוד מוצע לקבוע, כי אם הוכיח בעל הרכב שלא חלה עליו אחריות פלילית לעבירה כאמור כי לא נהג ברכב, ניתן יהיה לפתוח בהליכים נגד החשוד בביצוע העבירה אם לא עברה שנה מיום ביצועה. הוראה זו נועדה למנוע סיכול הגנה אפשרית על-ידי החשוד בביצוע העבירה. כמו כן מוצע לקבוע בעבירות תעבורה שלא גרמו לתאונת דרכים שבה נפגע אדם או ניזוק רכוש, ואשר החשד לביצוען מבוסס על צילום רכב, שלא יוגש כתב-אישום בגינן ולא תומצא הזמנה למשפט אלא אם כן הוזמן החשוד בביצוע העבירה לחקירה, או שנשלחה אליו הודעה על ביצוע העבירה בתוך פרקי הזמן שהוזכרו קודם לכן. 
       
       הצעת החוק קובעת הסדר ראוי וחשוב, שכן בצד המהלכים הנדרשים לצורך המלחמה בנגע תאונות הדרכים, הנובע במידה רבה מביצוע עבירות תעבורה, ראוי גם לתת לחשודים בהן הזדמנות נאותה להתגונן כנגד החשד, וכאמור, אי-הגבלת התקופה מאז העבירה הנטענת ועד למשלוח הודעת תשלום הקנס, ההזמנה או כתב-האישום, עלולה לסכל את ההגנה, גם אם היא קיימת. 
       
       להצעת החוק הוגשו הסתייגויות מטעם השר לביטחון פנים, וראוי לדחותן כי הן עומדות בניגוד לרוח הצעת החוק, שבאה לקבוע הגינות דיונית. כאמור, איננו מוכנים לתת יד להצעות שיביאו לכך שעבריינים לא יועמדו לדין, אולם, הצעת החוק דנן אינה אמורה להביא לתוצאה זו, אלא רק לתת קדימה מסוימת לטיפול בסוג זה של עבירות, כדי שלא נימצא חוטאים כלפי מי שלא חטא. 
       
       על כן, אני מבקש, כאמור, כי תדחו את ההסתייגויות ותצביעו בעד הצעת החוק בנוסח שקיבלה הוועדה בקריאה שנייה וקריאה שלישית. תודה, אדוני היושב-ראש. 

היו"ר ראובן ריבלין:
       
       תודה. יש הסתייגות אחת והיא של הממשלה. האם סגן השר מבקש? השר ביקש גם היום לדחות, לא הסכמתי, כי התחייבתי בפני חבר הכנסת וילן שבתוך שבוע זה יעלה, והיום מלאו שבעה ימים, לכן זה עולה על סדר-היום. עכשיו נשמע את ההסתייגות, נצביע עליה ונחליט. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, בעיקרון, החוק ברובו מקובל עלינו, להוציא כמה הסתייגויות. הראשונה, בסעיף 225א לחוק העיקרי, בסעיף קטן (א1) המוצע, בפסקה (1), במקום "ארבעה חודשים" יבוא: "שישה חודשים". דבר שני – בפסקה (2)  במקום "שישה חודשים" יבוא "שנה". בסעיף קטן (א2) המוצע, במקום "אם לא עברה שנה" יבוא "אם לא עברו שנתיים". דבר שלישי – בסעיף קטן (א3) המוצע, במקום הסיפא החל במלים "ולא חלפו" יבוא "ובמועד ביצוע העבירה טרם נרשמו ברשות הרישוי הרכב ופרטי בעליו, לאחר שבוצעה לגבי הרכב עסקה המחייבת לעשות כן". 
       
       לסעיפים 2 ו-3 אין הסתייגויות. 
       
היו"ר ראובן ריבלין:
       
       תודה רבה לממלא-מקום השר, סגן השר לביטחון פנים. 
       
       רבותי חברי הכנסת, אדוני יושב-ראש הקואליציה, לפנינו הסתייגות שהממשלה מבקשת להצביע עליה. אתמול היתה הסתייגות של הממשלה, והכנסת דחתה אותה. 
       
גדעון סער (הליכוד):
       
       זה לא היה של הממשלה. 
       
היו"ר ראובן ריבלין:
       
       אז היום אני יכול להצביע נגד הממשלה - - -? 
       
גדעון סער (הליכוד):
       
       זה לא היה של הממשלה. 
       
היו"ר ראובן ריבלין:
       
       זה היה בתמיכת הממשלה. היום השר שאל אותי איך זה התקבל. אמרתי לו שזה התקבל בהצבעה. שר התקשורת שאל אותי היום איך זה התקבל. הרי סוכם, ואמרתי לו שזה התקבל, כי הכנסת הצביעה. מה זאת אומרת, איך זה התקבל.
       
אבשלום וילן (יחד):
       
       - - -

היו"ר ראובן ריבלין:
       
       נדמה לי שלא. יכול לענות על ההסתייגות יושב-ראש הוועדה, אלא אם כן הוא ימנה אותך. בבקשה, חבר הכנסת וילן, להשיב על ההסתייגות, בשם ועדת הכלכלה. כן? אדוני יושב-ראש הוועדה, אתה ממנה אותו לממלא-מקומך אד-הוק. 
       
אבשלום וילן (יחד):
       
       אדוני היושב-ראש, ועדת הכלכלה התאחדה פה-אחד כדי להקל על האזרחים: פרק זמן של ארבעה חודשים מרגע צילום התמונה, ושישה חודשים אם זה רכב חדש, ואם זה רכב בעייתי – שנה במקום שנתיים. הממשלה פשוט מנסה להחזיר לאחור, ושוב - האזרחים יקבלו שנתיים במקום שנה. אין שום סיבה שגם חברי הקואליציה ייענו לתביעה הזאת, כי היא פשוט נגד האזרחים. לא במקרה ועדת הכלכלה כולה המליצה על המועדים האלה, כדי שהאזרחים יוכלו לעמוד לדין כראוי. 
       
היו"ר ראובן ריבלין:
       
       אני מאוד מודה לחבר הכנסת וילן. 
       
       רבותי חברי הכנסת, אנחנו נעבור להצבעה. קודם כול – לשם החוק אין הסתייגות. מי בעד שם החוק? נא להצביע. 
       
הצבעה מס' 1
       
בעד שם החוק - 52
נגד- אין
נמנעים – אין
שם החוק נתקבל. 
       
היו"ר ראובן ריבלין:
       
       52 בעד, אין מתנגדים, אין נמנעים. אני קובע ששם החוק אושר על-פי הצעת הוועדה. 
       
       לסעיף 1 – שלוש הסתייגויות של הממשלה. האם אתם רוצים להצביע על שלושתן יחד? זאת אומרת שאם אחת נופלת – כולם נופלות, ואם כולן מתקבלות – כולן מתקבלות. יושב-ראש הוועדה, הממשלה מבקשת להצביע על כל ההסתייגויות כמקשה אחת; או שכולן תתקבלנה, או שכולן תיפולנה. אדוני מסכים? מסכים. בבקשה, רבותי חברי הכנסת. הסתייגות הממשלה להצעת חוק סדר הדין הפלילי (תיקון מס' 43) - נא להצביע. 
       
       
הצבעה מס' 2
       
 בעד ההסתייגויות - 23
נגד - 33
נמנעים – 1
ההסתייגויות של השר לביטחון פנים לסעיף 1 לא נתקבלו. 
       
היו"ר ראובן ריבלין:
       
       23 בעד ההסתייגות, אולם 33 נגד ההסתייגות ואחד נמנע. אני קובע שההסתייגויות לא נתקבלו. 
       
       לכן, אני מצביע על סעיף 1 כנוסח הוועדה. חברי הכנסת, נא להצביע.
       
       רבותי, הממשלה הסכימה לחוק כי היא ביקשה להסתייג. נפלו ההסתייגויות - היא מסכימה לחוק. מה קרה?
       
הצבעה מס' 3
       
בעד סעיף 1, כהצעת הוועדה - 57
נגד - אין
נמנעים - אין
סעיף 1, כהצעת הוועדה, נתקבל.
       
היו"ר ראובן ריבלין:
       
       בעד - 57, אין מתנגדים ואין נמנעים. אני קובע שהצעת החוק עברה בקריאה שנייה.
       
       רבותי חברי הכנסת, לא הכרזתי, ולכן אני צריך להצביע גם על סעיפים 2 ו-3, אף שהייתי יכול להצביע עליהם יחד. למען הסר כל ספק, אני מעמיד להצבעה את סעיפים 2 ו-3 כהצעת הוועדה. נא להצביע. מי בעד? מי נגד? מי נמנע?
       
הצבעה מס' 4
       
בעד סעיפים 2-3 - 55
נגד - אין
נמנעים - אין
סעיפים 2-3 נתקבלו.
       
היו"ר ראובן ריבלין:
       
       בעד - 55, אין מתנגדים ואין נמנעים. אני קובע שסעיפים 2 ו-3 עברו בקריאה שנייה כהצעת הוועדה. תמה הקריאה השנייה.
       
       אנחנו עוברים לקריאה שלישית של הצעת חוק סדר הדין הפלילי (תיקון מס' 43), התשס"ה-2004. נא להצביע בקריאה שלישית. מי בעד? מי נגד? מי נמנע?
       

הצבעה מס' 5
       
בעד החוק - 54
נגד - אין
נמנעים - אין
חוק סדר הדין הפלילי (תיקון מס' 43), התשס"ה-2005, נתקבל.
       
שר התחבורה מאיר שטרית:
       
       אדוני היושב-ראש, כדי למנוע תקלה אתה צריך לשאול את יושב-ראש הוועדה אם הוא מסכים לזה.
       
היו"ר ראובן ריבלין:
       
       לא. הואיל ולא התקבלו הסתייגויות, הוא  צריך להודיע לי.
       
שר התחבורה מאיר שטרית:
       
       - - - הסתייגות של הממשלה.
       
היו"ר ראובן ריבלין:
       
       בסדר.
       
       בעד - 54, אין מתנגדים ואין נמנעים. אני קובע שהצעת חוק סדר הדין הפלילי (תיקון מס' 43), התשס"ה-2005 - ולא 2004 - נתקבלה ונכנסה לספר החוקים של ישראל.
       
       חבר הכנסת וילן, זכות הדיבור כיוזם החוק. בבקשה.
       
אבשלום וילן (יחד):
       
       קודם כול, אני רוצה להודות מעל הבימה הזאת לחבר הכנסת לשעבר אילן גילאון, שיזם את החוק, דחף אותו והעביר אותו בכנסת הקודמת בקריאה ראשונה. אנחנו המשכנו בוועדת הכלכלה, והחלנו עליו דין רציפות. אני חושב שהחוק הזה בהחלט יקל על האזרחים ויעשה סדר במערכת.
       
       אני רוצה להודות ליושב-ראש ועדת הכלכלה, חבר הכנסת שלום שמחון, לחברי הוועדה, ללאה ורון, מנהלת הוועדה, לאתי בנדלר, היועצת המשפטית, ולכל צוות הוועדה. תודה רבה.

היו"ר ראובן ריבלין:
       
       תודה רבה. אדוני  יושב-ראש הוועדה, יש משהו?
       
שלום שמחון (יו"ר ועדת הכלכלה):
       
       לא.
       
היו"ר ראובן ריבלין:
       
       תודה רבה.

       
שאילתות בעל-פה

       
היו"ר ראובן ריבלין:
       
       אנחנו חוזרים לסדר-היום. שאילתא בעל-פה של חבר הכנסת וקנין. אדוני, נא לקרוא אותה כפי שהיא, וכבוד השר יעלה על הבמה וישיב.
       
226. זכויותיהם ותנאיהם של עובדי מע"צ
       
יצחק וקנין (ש"ס):
       
       אדוני היושב-ראש, אדוני השר, מ-1 בינואר 2005 מע"צ אמורה לפעול כחברה ממשלתית. לאחרונה פורסם כי טרם הוסדרו תנאיהם וזכויותיהם של העובדים. 
       
       רצוני לשאול:
       
       1. מה יהיה מעמדם של העובדים?
       
       2. האם הוסדרו תנאיהם והובטחו זכויותיהם?
       
היו"ר ראובן ריבלין:
       
       כבוד השר יעלה על הדוכן וישיב.
       
קריאה:
       
       כמה שאילתות יש?
       
היו"ר ראובן ריבלין:
       
       מייד אחרי זה יש הצבעה על חוק מוזיאון הכנסת. רבותי, נא להישאר, כי כדי להסיר כל ספק צריכים להצביע 50 חברי כנסת.
       
שר התחבורה מאיר שטרית:
       
       אני מתכבד להשיב על שאילתא של חבר הכנסת יצחק וקנין ביחס למע"צ.
       
       1. מתנהל משא-ומתן כבר כמעט שנה עם אנשי מע"צ ועם ההסתדרות ובין האוצר להסתדרות ומשרד התחבורה. המשא-ומתן הזה עומד לקראת סיומו. על-פי המשא-ומתן, שאני מקווה שממש עומדים בימים אלה לחתום עליו סופית, בהסכם המתגבש, 180 עובדים מתוך יחידת הסמך של מע"צ יועברו לחברה החדשה, לחברת מע"צ, 280 עובדים יפרשו פרישה מוקדמת משירות המדינה בתנאים מועדפים, והיתר ינוידו בשירות המדינה. כלומר, או שיועברו למקומות אחרים במשרדי הממשלה או שינסו לסדר עבורם מקומות עבודה חיצוניים, מחוץ לממשלה.
       
       ההסכם היה אמור להיכנס לתוקפו ב-1 בינואר. מאחר שמזכיר הסתדרות עובדי המדינה חלה, נעניתי לפנייתו לדחות זאת בשבועיים, עד 15 בינואר. אני מקווה שעד 15 בינואר הכול יסתיים על הצד הטוב ביותר.
       
היו"ר ראובן ריבלין:
       
       שאלה נוספת לחבר הכנסת וקנין. אחריו - חבר הכנסת שלגי.
       
יצחק וקנין (ש"ס):
       
       אדוני היושב-ראש, אדוני השר, אני מבין את הרצון העז של האוצר לצמצם ולסגור יחידות במשרדי הממשלה השונים, אך, לצערנו, ברוב המקרים עובדים מוצאים את עצמם ללא עבודה עקב פיטוריהם, והגרוע מכול - גם ללא הסדרת זכויות הפנסיה. הדבר הזה כשלעצמו הוא חמור מאוד.
       
       אדוני היושב-ראש יודע שברשות הדואר, מה שהיה פעם משרד הדואר, עד היום - עוד כשהייתי סגן שר התקשורת - אחרי 13 שנה, לא הסדירו את תנאי הפנסיה של העובדים. לכן, אני חושב שהדבר הזה חייב לבוא על פתרונו לפני שסוגרים יחידות ופותחים יחידות אחרות.
       
היו"ר ראובן ריבלין:
       
       תודה. חבר הכנסת שלגי, שאלה נוספת. בבקשה.
       
אילן שלגי (שינוי):
       
       אדוני השר, זה בסדר גמור שדואגים לעובדי מע"צ. אני מבקש לשאול על הדאגה לצרכנים שזה כולנו, הנוסעים בכבישים. ראינו תחקיר בתקשורת על ליקויי בטיחות קשים מאוד בגלל רשלנות של מע"צ ובגלל שחיתויות של קבלנים שאינם מבצעים את העבודה כפי שראוי הן באשר לכמות הצבע, הן באשר לריתוכים של מעקות בטיחות ועוד כהנה וכהנה דברים הנוגעים למצב הדרכים ולמצב הכבישים. בצד הדאגה לעובדים, אני מבקש לדעת מה משרדך עושה בכלל, ובהקשר של מע"צ בפרט, כדי שהדרכים שלנו תהיינה יותר בטוחות. תודה רבה.

היו"ר ראובן ריבלין:
       
       תודה. כבוד השר, בבקשה.
       
שר התחבורה מאיר שטרית:
       
       חבר הכנסת וקנין, כמו שציינתי קודם, הרי פה נעשה מראש הסדר עם העובדים ועם ההסתדרות לגבי זכויות הפנסיה של העובדים. אין שום בעיה. אתה מעלה בעיה שלא קיימת. לדעתי, היא נפתרה על הצד הטוב ביותר ובתנאים מועדפים מאוד לגבי העובדים. אחרת, הם לא היו מסכימים, או שההסתדרות לא היתה מסכימה.
       
       לשאלת חבר הכנסת שלגי - אני מציע לך לא להאמין לכל דבר שכתוב בתקשורת. נכון שהיו ליקויים, אבל אחת הסיבות לפירוק יחידת מע"צ כיחידת-סמך והעברתה לחברה היא שינוי בכל סטנדרט העבודה. מע"צ בעתידה לא אמורה לסלול בעצמה כבישים אלא להיות גורם מתכנן, מפקח ומלווה, כדי לוודא שכל הקריטריונים והפרמטרים הדרושים, שכבישים יבוצעו ברמה הנדרשת על-פי התקנות, אכן יקוימו. לכן, להערכתי, חבר הכנסת שלגי, דווקא מעבר לחברת מע"צ יוצר את הפתרון, לדעתי האולטימטיבי, של הבעיה שאתה מעלה. אדוני, תודה.
       
היו"ר ראובן ריבלין:
       
       תודה לשר. אדוני השר ישב על מקומו.

       
הצעת חוק מוזיאון הכנסת, התשס"ה-2004
       ["דברי הכנסת", חוברת זו, עמ' .]
(קריאה ראשונה)

היו"ר ראובן ריבלין:
       
       החוק הבא הוא חוק שימור הכנסת, כלומר חוק מוזיאון הכנסת - של יושב-ראש ועדת הפנים של הכנסת, של חבר הכנסת רן כהן ושל חבר הכנסת סלומינסקי. זה חוק חשוב לגבי בית-פרומין. זה גם חוק של חבר הכנסת שלגי כמובן. היום אני מקפח אותו, כי אתמול נתתי לו כהנה וכהנה.
       
       רבותי, כדי להסיר ספק, אנחנו צריכים 50 קולות שיתמכו, שכן עמדת הממשלה לא ברורה אף ששר האוצר שהיה בלשכתי הסכים לחוק באופן עקרוני. מובן שלקראת הקריאה השנייה והקריאה השלישית יצטרכו להיות עוד דיונים עם האוצר. אבל, אני מבקש מכל חברי הכנסת לשבת על מנת להצביע בקריאה ראשונה, שכן כדי להסיר כל ספק מלב אנחנו צריכים למעלה מ-50 קולות בהצבעה.
       
       רבותי חברי הכנסת, הצעת חוק מוזיאון הכנסת, התשס"ה-2004 - קריאה ראשונה. נא להצביע - מי בעד? מי נגד? מי נמנע?
       
הצבעה מס' 6
       
בעד ההצעה להעביר את הצעת החוק לוועדה - 63
נגד - אין
נמנעים - אין
ההצעה להעביר את הצעת חוק מוזיאון הכנסת, התשס"ה-2004, 
לוועדה שתקבע ועדת הכנסת נתקבלה.
       
היו"ר ראובן ריבלין:
       
       בעד - 63, אין מתנגדים ואין נמנעים. אני קובע שהצעת החוק עברה, ואני מברך את חברי הכנסת על כך שהם שומרי אמוני נכסי צאן הברזל של מדינת ישראל ובהחלט של עם ישראל בארצו. תודה רבה.

       
הצעת חוק להנצחת זכרו של רחבעם זאבי, התשס"ה-2004 
       [הצעת חוק פ/2863; נספחות.]
(הצעת קבוצת חברי הכנסת)
       
היו"ר ראובן ריבלין:
       
       אנחנו ממשיכים בסדר-היום. הצעת חוק להנצחת זכרו של רחבעם זאבי, התשס"ה-2004 - זו הנמקה מהמקום, הממשלה מסכימה. חבר הכנסת אריה אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, לפני שלוש שנים נרצח בירושלים בידי מחבלים שר התיירות רחבעם זאבי, גנדי, הי"ד, שהיה לוחם בפלמ"ח ובצה"ל, אלוף פיקוד המרכז בימי המרדפים, אוהב גדול של ארץ-ישראל, שהכיר כל שביל משביליה וידע כל פרק בהיסטוריה שלה.
       
       הצעת החוק הזאת נועדה להנציח את דמותו ופועלו, והיא מציעה הקמת מרכז הנצחה שיכלול אתר, מכון מחקר, ספרייה וארכיון, שיעסקו בחקר ההיסטוריה והגיאוגרפיה של ארץ-ישראל ויטפחו את ידיעת הארץ והכרתה.
       
       על הצעת החוק חתמו למעלה מ-50 חברי כנסת, ולאחר שבאתי בדברים עם נציגי שר האוצר, הסכמנו לקדם את החוק בהסכמה אתם, במגבלות התקציב שסוכמו ועל-פי מה שיסוכם בדיוני הוועדה לגבי אופיו הסטטוטורי של הגוף. תודה.

היו"ר ראובן ריבלין:
       
       תודה לחבר הכנסת אלדד. ביקש להתנגד חבר הכנסת טלב אלסאנע. סליחה, עמדת הממשלה -  אני צריך לשמוע שהממשלה מסכימה כדי לתת לך.

שר התחבורה מאיר שטרית:
       
       אדוני היושב-ראש, ועדת השרים לענייני חקיקה, בישיבתה ביום 2 בינואר 2005, החליטה לתמוך בהצעת החוק הנדונה, ובלבד שחקיקת החוק תתואם עם משרדי המשפטים והחינוך, התרבות והספורט ועם השר אהוד אולמרט. 
       
       האם חבר הכנסת המציע מסכים? הנה, אדוני, הוא הנהן בראשו שהוא מסכים. לכן אני מבקש שהמשך החקיקה יתואם עם משרדי המשפטים והחינוך והשר אהוד אולמרט. 

היו"ר ראובן ריבלין:
       
       חבר הכנסת אלדד, האם אדוני מסכים להתניית הממשלה?

אריה אלדד (האיחוד הלאומי - ישראל ביתנו):
       
       מסכים.

היו"ר ראובן ריבלין:
       
       חבר הכנסת אלדד מודיע - הוא מסכים להתניית הממשלה. לפיכך, יש הסכמת ממשלה. אני מזמין את המתנגד, חבר הכנסת טלב אלסאנע. יש לך שלוש דקות על מנת לנמק את התנגדותך.

אליעזר כהן (האיחוד הלאומי - ישראל ביתנו):
       
       - - -

היו"ר ראובן ריבלין:
       
       שקט. אני מבקש לתת לכל חבר כנסת לומר את דבריו. 

אליעזר כהן (האיחוד הלאומי - ישראל ביתנו):
       
       - - - שיח' יאסין - - -

היו"ר ראובן ריבלין:
       
       אם אתה מכבד את המציע ואת ההצעה, אני מציע לך לאפשר לו להתנגד. בבקשה.

טלב אלסאנע (רע"ם):
       
       אדוני היושב-ראש, חברי הכנסת, כל האידיאולוגיה של רחבעם זאבי היתה מושתתת על דבר אחד, והוא עקרון הטרנספר שעל בסיסו הוא הקים את התנועה ואת המפלגה שלו, הקרויה "מולדת" - עיקרון שהוא בזוי, שהוא גזעני, וכל מדינה מתוקנת היתה מוקיעה עיקרון כזה או תפיסת עולם כזאת. 
       
       זה שהיתה מפלגה שולית בכנסת שדגלה בעיקרון הזה - מילא, אבל שתבוא הממשלה ותיתן ידה להנצחת המורשת שלו, המורשת הטרנספריסטית, ולהפוך אותה לנחלת הכלל, זה דבר מסוכן מאוד וחמור מאוד. הוא מסוכן גם לדמוקרטיה הישראלית, הוא מסוכן גם לתרבות ולחינוך במדינת ישראל; שלא נהיה מופתעים אם במחקרים ובסקרים הבאים בקרב בני-נוער נראה ששיעור התמיכה בעקרונות הגזעניים יגיע ל-60% או ל-70%. 
       
       אתם אשמים. מי שנותן יד לתפיסה הזאת - -

אליעזר כהן (האיחוד הלאומי - ישראל ביתנו):
       
       - - - השהידים - - -

טלב אלסאנע (רע"ם):
       
       - -  מי שנותן לה לגיטימציה על-ידי חקיקת חוק, הוא אשר נושא באחריות לפשע.

היו"ר ראובן ריבלין:
       
       חבר הכנסת אליעזר כהן. 

טלב אלסאנע (רע"ם):
       
       אני רוצה לשאול, אדוני היושב-ראש, מה היו אומרים בבית הזה אם באיטליה היו מנציחים את זכרו של מוסוליני; מה היו עושים אם באוסטריה היו מנציחים לאחר מותו את היידר - היו מקימים צעקת עולם. מדוע הצביעות הזאת? מדוע אתם דורשים מאחרים מה שאתם לא דורשים מעצמכם? מדוע אתם חושבים שכאן מותר להכשיר את השרץ הפסול והבזוי של דברים כמו טרנספר, רק בגלל השייכות הלאומית שלו והדעה שלו. 
       
       האוכלוסייה הערבית היא חלק מהארץ הזאת, מהמדינה הזאת, ולהנציח את האידיאולוגיה הבזויה הזאת של זאבי, לדעתי זה יום שחור לדמוקרטיה וזה אות קין לממשלה, שנותנת הסכמה לחוק בזוי ופסול כזה.
       
       לפני שבוע הצעתי הצעת חוק לאשר חלק ממגילת העצמאות, שמדבר על שוויון אזרחי לכל אזרחי המדינה, ואתה תופתע, אדוני היושב-ראש - -

היו"ר ראובן ריבלין:
       
       חבר הכנסת טלב אלסאנע, חבר הכנסת טלב אלסאנע - - -

טלב אלסאנע (רע"ם):
       
       - -  הממשלה - שמאשרת את החוק הזה - מתנגדת. 

היו"ר ראובן ריבלין:
       
       חבר הכנסת טלב אלסאנע, עצרתי רגע. אני מתנגד בכל מאודי לרעיון הטרנספר. עם זה, המצע של תנועתו של חבר הכנסת רחבעם זאבי, השם ייקום דמו, אושר על-ידי ועדת הבחירות המרכזית למרות התנגדות. הוא דיבר על מה שנקרא - דבר שאני מתנגד לו, לכל רעיון - טרנספר מרצון, והחוק הוא חוק לזכרו, ויש לגנדי מורשת רבה ורחבה, אבל לבוא ולומר - אתה כמובן יכול לומר.

טלב אלסאנע (רע"ם):
       
       אדוני היושב-ראש, שני דברים: א. כשהיתה מפלגה קטנה, והכנסת אישרה שיבטאו את עצמם בתוך הכנסת - מילא, נתנגד להם, דעות אחרות, חלק מהוויכוח הפוליטי. אבל להנציח - - -


היו"ר ראובן ריבלין:
       
       אולי אדוני רומז, כמו חברים אחרים, שוועדת הבחירות המרכזית, כאשר היא אישרה אותו, כאילו אישרה את מוסוליני או את היידר.

טלב אלסאנע (רע"ם):
       
       אלה שני דברים שונים לחלוטין.

היו"ר ראובן ריבלין:
       
       שופטי בית-המשפט העליון.

טלב אלסאנע (רע"ם):
       
       אישור מפלגה לרוץ ולקבל אמון של הבוחרים שלה, ולהכתיב ולכפות על-ידי חקיקת חוק על כלל אזרחי המדינה, גם אלה שלא מסכימים לדעתו, ולהפוך את המורשת שלו לנחלת הכלל - יש פער עצום. זה הדבר האחד.
       
       הדבר השני: הדבר האחד והיחיד שקשור, והמשמעות השנייה של שם רחבעם זאבי - זה טרנספר. כששומעים את המלים רחבעם זאבי לא רואים שום דבר אחר מעבר לטרנספר.
       
       ולכן, הנצחת המורשת שלו היא הנצחת תפיסת העולם הזאת, המעוותת, ולכן לדעתי זה יום חמור מאוד, ולדעתי, פני החוק הזה כפני הממשלה. אלה פניה של החברה - סחף ימני, מכשירים את כל השרצים שהיו לפני כמה שנים דברים פסולים, שוליים; עכשיו הכול הופך להיות לגיטימי, וזה הסחף שקורה בחברה.
       
       לכן, אתם צריכים להסתכל על עצמכם בראי, ותפסיקו להטיף מוסר לעמים אחרים. יש כאן הכשר של כל השרצים, וגם הטרנספר, שהיה שולי, בכנסת הזאת הופך להיות, לצערי הרב, דבר שמקבל לגיטימציה, מדברים עליו. זה גם פסול בתפיסה שהולכת ומקבלת ממד וסחף בתוך הכנסת.
       
       לכן, אני מצביע נגד החוק הזה, ואני חושב שהממשלה צריכה להתבייש שהיא מאשרת שרץ כזה. תודה רבה.

היו"ר ראובן ריבלין:
       
       תודה לחבר הכנסת טלב אלסאנע. חבר הכנסת אלדד, האם אדוני רוצה להשיב לחבר הכנסת?

אריה אלדד (האיחוד הלאומי - ישראל ביתנו):
       
       לא. 
       
היו"ר ראובן ריבלין:
       
       אינו רוצה להשיב. לכן, נא לשבת במקומותיכם, חברי הכנסת, רבותי השרים. 
       
       אנחנו עוברים להצבעה על הצעת חוק להנצחת זכרו של רחבעם זאבי, התשס"ה-2004. נא להצביע - מי בעד, מי נגד, מי נמנע? בבקשה.

הצבעה מס' 7

בעד ההצעה להעביר את הצעת החוק לדיון מוקדם בוועדה - 43
נגד - 16
נמנעים - 2
ההצעה להעביר את הצעת חוק להנצחת זכרו של רחבעם זאבי, 
התשס"ה-2004, לוועדת החינוך, התרבות והספורט נתקבלה.

היו"ר ראובן ריבלין:
       
       43 בעד, 16 נגד, שני נמנעים. אני קובע שהצעת חוק להנצחת זכרו של רחבעם זאבי, התשס"ה-2004, עברה בקריאה טרומית ותועבר לוועדת החינוך על מנת להכינה לקריאה ראשונה. תודה.
       

הצעת חוק הרשויות המקומיות 
(תיקון - תוצאות הבחירות), התשס"ג-2003
[הצעת חוק פ/1476; נספחות.]
(הצעת חבר הכנסת יובל שטייניץ)

היו"ר ראובן ריבלין:
       
       רבותי, לפנינו שלוש הצעות חוק שעוסקות באחוז חסימה. לכן, ינמקו מהמקום שלושת חברי הכנסת, השר ישיב על שלושתן, ולאחר מכן נצביע על כל אחת בנפרד. הצעת חוק הרשויות המקומיות (תיקון - תוצאות הבחירות), של חבר הכנסת יובל שטייניץ - בבקשה, אדוני. 

יובל שטייניץ (הליכוד):
       
       אדוני היושב-ראש, חברי חברי הכנסת, ראשי מועצות וראשי עיריות מכל המפלגות - משמאל וימין, דתיים וחילונים, ערבים ויהודים - מכל רחבי הארץ זועקים אלינו לאפשר את התנאים המינימליים לקיים רשות מקומית ושלטון מקומי.
       
       בכל רחבי הארץ, מועצות הערים מפוצלות היום לסיעות יחיד, והמגמה הולכת ומתחזקת עד שכמעט אין כבר סיעות של שניים או של שלושה.
       
       ההצעה קובעת אחוז חסימה מינימלי של סיעה של שניים כדי לאפשר מבנה סביר שיאפשר לראש עיר ולראש מועצה להרכיב קואליציה, שיאפשר גם את קיומה של אופוזיציה ויפסיק את ההתפוררות המוחלטת של מועצות הערים ומועצות הרשויות המקומיות. 
       
       אני קורא לכל חברי הכנסת לתמוך בהצעה הזאת. זה המינימום של המינימום שמתחיל לאפשר לרשויות המקומיות להתנהל, לראשי הרשויות להתנהל, שגם ברשויות המקומיות תהיה איזו קואליציה, איזו אופוזיציה, ולא בלגן והפקרות מוחלטת. אנחנו עומדים בפני קריאה טרומית, נוכל לדון על גובה האחוז, אבל אני מבקש מכל חברי הכנסת לתת את המינימום שבמינימום שאנחנו חייבים כנבחרי ציבור לשלטון המקומי כדי שיהיה שלטון מקומי ולא אנרכיה בכל המועצות, שזה המצב הקיים בארץ. אני מבקש בכל לשון של בקשה לאפשר לזה לעבור בקריאה טרומית; יהיה לנו מספיק זמן לדון בשיפורים. תודה רבה. 
       
היו"ר ראובן ריבלין:
       
       תודה. חבר הכנסת שטייניץ, מהמקום זה דקה. 
       

הצעת חוק הרשויות המקומיות (בחירות) (תיקון - אחוז החסימה), התשס"ד-2003
[הצעת חוק פ/1857; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חבר הכנסת אופיר פינס. אחריו - חבר הכנסת דני יתום. 
       
אופיר פינס-פז (העבודה-מימד):
       
       אדוני היושב-ראש, בהמשך הדברים של חבר הכנסת שטייניץ, חבר הכנסת כבל ואני ניהלנו את המערכת המוניציפלית מטעמה של מפלגת העבודה, העניין הזה עלה כלקח יסודי בנושא השלטון המקומי. יש היום כל כך הרבה רשויות מקומיות שלא יכולות להתנהל. אני מכיר חברים שקיבלו סיעות, שקיבלו מנדט אחד, והחבר היום הוא סגן ראש עיר בשכר, למה? ככה. אני מכיר ראשי רשויות במדינת ישראל, שבגלל הפיצול המטורף שנעשה בבחירות האלה, הסיעה שלהם זה הם עצמם. 
       
       חברים, בסופו של דבר, זה חלק - אני לא אומר שזאת הבעיה המכרעת בשלטון המקומי, אבל זאת אחת המכשלות הקשות, וצריך לטפל בה באומץ לב, לא להיכנע, לא לסחטנות ולא למצב של תוהו ובוהו שיש ברשויות המקומיות, מצב שהסיעה הכי גדולה מונה שני חברים, או אפילו סיעה המורכבת מנציג אחד. 
       
       יש מכשלה מסוימת לגבי מועצות קטנות. בוועדת הפנים - אני אומר לחבר הכנסת יורי שטרן - אפשר לטפל ולעשות דיפרנציאציה בין רשויות קטנות לרשויות בינוניות וגדולות, ואז העניין הזה יבוא לידי פתרון. 
       
       אני מציע להגדיל את אחוז החסימה מ-0.75% ל-1.25%. תודה רבה. 
       

הצעת חוק הרשויות המקומיות (בחירות) 
(תיקון - העלאת אחוז החסימה), התשס"ד-2004
[הצעת חוק פ/2390; נספחות.]
(הצעת חבר הכנסת דני יתום)
       
היו"ר מיכאל נודלמן:
       
       הצעת חוק הרשויות המקומיות (בחירות) (תיקון - העלאת אחוז החסימה) של חבר הכנסת דני יתום, בבקשה. 
       
דני יתום (העבודה-מימד):
       
       אדוני היושב-ראש, אדוני ראש הממשלה, שרים, רבותי חברי הכנסת, המצב ברשויות המקומיות הוא בלתי נסבל מסיבות רבות. אבל מדי פעם בפעם, כאשר מתנהלת ומסתיימת לה מערכת הבחירות לרשויות המוניציפליות, אנחנו עדים למצב בלתי אפשרי ולניסיונות חוזרים ונשנים שכושלים בהקמת קואליציות, עד כדי כך שיש רשויות מקומיות שמתנהלות חודשים ארוכים בלי שהוקמה בהן קואליציה, וראש המועצה איננו מסוגל להעביר ולו גם החלטה אחת. אנחנו עדים למקרים שבהם הקואליציות הן קואליציות מדשדשות, ועדים בעיקר לעוצמת כוח הסחיטה - ומכאן נובעת השחיתות - עקב המצב הנוכחי שבו אחוז החסימה נמוך ממנדט אחד. 
       
       אני חובר להצעות של שני חברי שנשמעו קודם לכן, אבל מציע שנעשה זאת בהדרגה ולא באבחת חרב או במכה חזקה, ואחוז החסימה יעלה משלושת-רבעי המנדט למנדט אחד. על-ידי כך נקל הקלה משמעותית על ראשי רשויות מוניציפליות, שיש עליהם חובות רבות מאוד ומוטלת עליהם אחריות כבדה מאוד לנהל את הרשויות שלהם לרווחת הציבור. 
       
       אני מבקש את תמיכת הבית בהצעתי. תודה. 
       
היו"ר מיכאל נודלמן:
       
       תודה. ישיב השר מאיר שטרית, בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, שלוש הצעות החוק דנות בעניין שנכון לדון בו ולתקן אותו. המצב היום של סגרגציה פוליטית ברשויות המקומיות, שמגיעה לכך שבעיריות גדולות יש 20 סיעות מתוך 35 חברי מועצה, הוא מצב בלתי נסבל באמת. אני חושב שהעלאת אחוז החסימה היא צעד בכיוון הנכון.
       
       לכן אנחנו תומכים בהצעת החוק. התנאי היחיד הוא, ששלושת המציעים יצטרפו לחוק אחד ולהחלטה אחת ולא יהיו שלושה חוקים נפרדים. הם מהנהנים בראשם - חבר הכנסת  אופיר פינס, חבר הכנסת דני יתום וחבר הכנסת יובל שטייניץ. שלושת החוקים יצטרפו לאחד. בתנאי  הזה הממשלה תומכת בהצעות החוק ומציעה להצביע בעד. 
       
       אנחנו מציעים להעביר את הצעות החוק לוועדת הפנים של הכנסת. 
       
       אדוני היושב-ראש, רק עוד הערה אחת לתקנון - בהנמקות מהמקום, על-פי תקנון הכנסת, הדובר צריך לדבר דקה אחת. 
       
היו"ר מיכאל נודלמן:
       
       לכל הצעת חוק יש שלושה מתנגדים. חבר הכנסת פורז מתנגד להצעת החוק של חבר הכנסת יובל שטייניץ. 
       
אברהם פורז (שינוי):
       
       אדוני היושב-ראש, רבותי חברי הכנסת, אני מציע לכם לא לתמוך בהצעת החוק. 
       
       הצעת החוק היא בלתי דמוקרטית בעליל, ומדוע? סיעה כמו יחד-מרצ, עם האחוזים שהיא מקבלת בבחירות הארציות, לא תהיה מיוצגת בשום יישוב קטן בישראל, משום שבמקומות קטנים יש לפעמים 9 ו-11 חברי מועצה. במקום שיש 11 חברי מועצה, או 9, אחוז החסימה הוא 10%, מי שלא מקבל 10% לא נכנס. אתם מעלים בדעתכם, שמפלגה או גוף או גורם שיש לו 10% מהציבור לא יהיה מיוצג באותו יישוב? הרי זה בלתי דמוקרטי בעליל. לפי זה, חצי מסיעות הכנסת לא צריכות להיות פה. אתם רוצים להעלות את אחוז החסימה ל-10%? 
       
       זה נכון שבחלק מהמקומות יש בעיות, זה לא בגלל אחוז החסימה. אני רוצה להגיד לך, כמי שהיה תקופה שר הפנים, שאני מכיר סכסוכים בתוך מפלגות. כשמפלגה מצליחה להכניס שלושה חברי מועצה, הם מסוכסכים האחד עם השני, מי יהיה סגן, מי לא יהיה סגן. בכלל, הסיפור הזה של המיעוט שכביכול קיבל ייצוג, זאת לא הבעיה בכלל. אלה צעדים בלתי דמוקרטיים בעליל. לא ייתכן לשלול במקומות יישוב מאנשים שיש להם 7%, 8%, 9%, 10% ייצוג במועצת העירייה. על מה אתם מדברים? 
       
       ממילא ראש עיר חכם, ורובם כאלה, מצליח להרכיב את הקואליציה גם כאשר יש כמה סיעות יחיד. אז אם מישהו היה מציע אולי רק בערים הגדולות, ששם אחוז החסימה הוא 3%, ששם יהיה משהו, אבל לא מציעים את זה. חבר הכנסת יובל שטייניץ מציע אחוז חסימה של 20%. 
       
יובל שטייניץ (הליכוד):
       
       אבל נוכל לתקן את זה - - - 

אברהם פורז (שינוי):
       
       ביישוב כמו אבן-יהודה או ביישוב כמו כפר-שמריהו או ביישוב כמו טבעון, שם אם אתה לא מקבל 20%, לפי הצעתו של חבר הכנסת שטייניץ אתה לא נכנס. 
       
יובל שטייניץ (הליכוד):
       
       ברשויות קטנות אנחנו מוכרחים להתפשר.

אברהם פורז (שינוי):
       
       זה סביר בעיניכם? זה בלתי דמוקרטי, צריך להפיל את זה.

היו"ר ראובן ריבלין:
       
       חבר הכנסת שטייניץ, אתה רשאי להשיב לו. לא מהמקום, לא עכשיו, קודם יתנגדו חבר הכנסת זבולון אורלב, ואחריו - חבר הכנסת זחאלקה. 

זבולון אורלב (מפד"ל):
       
       אדוני היושב-ראש, חברי חברי הכנסת, גם אני סבור ששלוש הצעות החוק הן בלתי דמוקרטיות בעליל. קודם כול, אני רוצה לומר לאדוני ראש הממשלה, ממשלתך נתמכת עכשיו על-ידי 40 חברי כנסת, האם זה דמוקרטי שבחלון הזמן הזה, שהממשלה עם 40 חברי כנסת ומורכבת ממפלגה אחת של 40 חברי כנסת, עכשיו מחליטה לתמוך בחוק שיקבע שכל המפלגות הקטנות בכנסת לא יהיו מיוצגות ברשויות המקומיות? 
       
היו"ר ראובן ריבלין:
       
       חבר הכנסת אורלב, אין המשל דומה לנמשל, שכן כל המפלגות הקיימות פה בכנסת יכולות, אם היו רוצות, להפיל את הממשלה בכל רגע.
       
זבולון אורלב (מפד"ל):
       
       אתה רק מחזק את דברי. ממשלה שנתמכת על-ידי 40 חברי כנסת, לא יכולה לבוא לכנסת ולתמוך בהצעות חוק שהמשמעות שלהן, שכל הסיעות הקטנות - - - 
       

היו"ר ראובן ריבלין:
       
       אתה טועה, אתה טועה. 

זבולון אורלב (מפד"ל):
       
       זה בלתי מוסרי, זה בלתי דמוקרטי. הרי ברור שלו אחת מהסיעות האלה, הקטנות, היו חברות בקואליציה, הממשלה היתה מתנגדת להצעות החוק האלה, כי בכל ההסכמים הקואליציוניים היה תמיד סעיף שאמר ששינוי חוקי בחירות צריך להיות בהסכמה. ובכלל, מה זה עניינה של הממשלה לנקוט עמדה בהצעות חוק? לכן, אני חושב שהגישה הזאת פסולה, ואני קורא לך, אדוני ראש הממשלה, להודיע שהממשלה אין לה עמדה, או שהיא מתנגדת, כי זה בלתי מוסרי בעליל.
       
       דבר שני, האם מישהו מעלה על דעתו שרשויות מקומיות לא יהיה בהן הייצוג של המפלגות הקיימות כאן, בכנסת? לפי הצעות החוק האלה, כל המפלגות שלהן פחות מ-12 חברי כנסת, ותראו כמה סיעות כאלה יש בבית, למעשה עומדות להימחק מן הרשויות המקומיות. לא רק שזה בלתי דמוקרטי, זה מזמין מחלוקת אחים. זה מזמין מהומות ברשויות המקומיות. מוטב שכל הדעות וכל העדות יהיו מיוצגות בעירייה, ושם יתנהל הדיון. 
       
       אם למישהו נדמה שזה גורם לבעיות בניהול העיר, תציעו לתת יותר סמכויות לראש העיר. תציעו לתת יותר סמכויות לרוב. אפשר לשבת ולשקול כיצד ניתן לתת כלים, כדי שרשויות מקומיות יתנהלו ביתר יעילות. אבל לפתור את הבעיה הזאת במחיקת הדמוקרטיה, במחטף? עכשיו הממשלה מונה מפלגה אחת של 40 ועוד מפלגה אחת של 20 חברי כנסת, המערך, עושים פה קואליציה של שתי המפלגות הגדולות כדי למחוק את כל המפלגות הבינוניות והקטנות. ברוב הרשויות המקומיות לא יהיה אף נציג אחד, לא של ש"ס, לא של יהדות התורה ולא של המפד"ל. זו הדמות שאתם רוצים לתת לרשויות המקומיות? זה מה שאתם רוצים?
       
       לכן, אני קורא לחברי הבית להצביע נגד הצעות החוק.

היו"ר ראובן ריבלין:
       
       תודה לחבר הכנסת אורלב. חבר הכנסת ג'מאל זחאלקה, בבקשה. גם לאדוני שלוש דקות. אחר כך המציעים יוכלו להשיב - חברי הכנסת שטייניץ, פינס ויתום.

ג'מאל זחאלקה (בל"ד):
       
       כבוד היושב-ראש, רבותי חברי הכנסת, החוק הזה הוא כמו אספירין לכאב בטן. בן-אדם שכואבת לו הבטן – נותנים לו אספירין. מה קורה? יש יותר כאב. הבטן כואבת לו יותר. יש בעיות בשלטון המקומי, אי-אפשר להתכחש לזה. אני מסכים לניתוח של הבעיות, אבל התרופה שמביאים כאן תיתן תוצאה הפוכה לגמרי. מה יקרה? הרי הכוחות לא ישתנו בשום יישוב. אותם כוחות יהיו קיימים. הם יעשו קואליציות ויחתמו על הסכמי רוטציה, ואז ראש העיר כל שנה, כל שנה וחצי, יש לו חבר מועצה חדש. כל שנה הוא צריך להרכיב קואליציה חדשה, כל כמה חודשים. הבעיות יחמירו ולא ייפתרו.
       
       דבר שני, לפי החוק הזה חלקים באוכלוסייה בכל יישוב יהיו לא מיוצגים, אם הם לא יצליחו לעשות קואליציות או להרכיב רשימות עם כוחות אחרים. הם יהיו לא מיוצגים. העובדה שחלק מהאוכלוסייה יהיה לא מיוצג תיצור ניכור - - -
       
היו"ר ראובן ריבלין:
       
       לפי החוק של שטייניץ, לליכוד לא היה אף חבר מועצה בירושלים.

ג'מאל זחאלקה (בל"ד):
       
       נכון. לפי החוק של שטייניץ הליכוד לא היה עובר את אחוז החסימה בירושלים. האם מישהו מחברי הליכוד היה רוצה שדבר כזה יקרה? אני יכול להביא לכם מקרים רבים. ביישובים הערביים במיוחד, אנחנו מנסים שיהיו רשימות לא חמולתיות, רשימות מפלגתיות או על-מפלגתיות. אנחנו עומדים על הדבר זה. התוכנית הזאת תחסל את הכוח העולה של כוחות פוליטיים שמנסים בעצמם להיות מיוצגים במועצות ולנסות להשפיע.
       
       לכן, כבוד היושב-ראש, אני מציע לחברי הכנסת להתנגד להצעה הזאת. ההצעה הזאת תשיג את ההיפך ממה שרצו להשיג דרכה. תודה רבה.
       
היו"ר ראובן ריבלין:
       
       תודה. אתה מתנגד גם למנדט אחד?
       
ג'מאל זחאלקה (בל"ד):
       
       אני מתנגד להעלאת אחוז החסימה.
       
היו"ר ראובן ריבלין:
       
       רבותי, זכות התשובה. חבר הכנסת שטייניץ, בבקשה. לכל אחד מכם יש שלוש דקות, אבל אני מבקש לנצל פחות.

יובל שטייניץ (הליכוד):
       
       אדוני היושב-ראש, כנסת נכבדה, אני מוכרח לומר, עם כל הכבוד, שנדהמתי מחלק מהנימוקים. יש אנרכיה ברשויות המקומיות, יש מצב בלתי נסבל. הציבור משלם. ראש עיר חייב לפצות לפעמים 17 סיעות יחיד או לפחות עשר סיעות יחיד מתוך 17. ואז, צריך לתת לכל אחד על חשבון הציבור תפקידים, מינויים. ראשי ערים כבר הגיעו לבית-משפט בגלל הדברים הללו. יש מצב שאי-אפשר להקים קואליציות. מה, זה לא חשוב? רק חשוב אם כל מפלגה תאבד או תוסיף מנדטים? 
       
       חוץ מזה, כל הטיעונים לא רציניים. אמר חבר הכנסת זחאלקה, שביישובים הערביים מנסים לצאת משיטת החמולות. אני רוצה להגיד לך - -
       
שאול יהלום (מפד"ל):
       
- - -
       
יובל שטייניץ (הליכוד):
       
       - - המצב הקיים לא מעודד מפלגות גדולות או בינוניות, אפילו לא קטנות. במצב הקיים כל חמולה יכולה להכניס נציג. לכן, השיטה היא של חמולות. אפילו במועצות המקומיות היהודיות מתחילים לצעוק: "חמולות". במצב הקיים, זה לא מעודד אלא ננו-מפלגות, ננו-סיעות. 
       
       דבר שני, יכול להיות שהחוק לא טוב למפלגות הכי קטנות בבית. גם זה לא בטוח. את רוב המקומות תופסות לא מפלגות קטנות מהגדולות או גדולות מהקטנות. את רוב המקומות תופסות חמולות. נציג אחד שיש לו קבוצה של מקורבים ועוד קבוצה שהתחברה אליו וכך, אחד, אחד, אחד, אחד. אין מפלגות, אין מצעים. זה מה שקורה ברשויות המקומיות. מה, אתם לא יודעים את זה? האינטרס של המדינה ושל הדמוקרטיה הוא שיהיו מפלגות; לא ננו-מפלגות, לא ננו-סיעות ולא חמולות. בשביל זה צריך אחוז חסימה מינימלי. אנחנו, כפרלמנט, לא חייבים להסתכל רק על האינטרס שלנו. יש שלטון מקומי, יש דמוקרטיה מקומית. אני רוצה לומר לכם, דמוקרטיה זו דמוקרטיה, זה לא אנרכיה. מה שיש היום זה אנרכיה. זה מעודד בזבוז, זה מעודד שחיתות, זה מעודד חמולות במקום מפלגות.
       
       אני קורא לכולם להתעלם מהנימוקים שנאמרו פה. קודם כול, הם לא נכונים מתמטית. מפלגות הבית רק ירוויחו, כי סיעות היחיד הן בדרך כלל לא מפלגתיות בכלל אלא חמולתיות והן יפסידו. אבל זה לא מה שחשוב. מה שחשוב, שאנחנו, כפרלמנט, ככנסת של מדינת ישראל, חייבים לאפשר למועצות ולעיריות חוק שיאפשר להם לשלוט באופן דמוקרטי עם קואליציה ועם אופוזיציה, ולא עם 17 או 23 ננו-ננו מפלגות חמולתיות. תודה רבה.
       
       הערה אחרונה: אני מקבל את מה שנאמר פה קודם על יישובים קטנים. בין הקריאה הטרומית לראשונה נוכל ליצור מצב אחר. אני בהחלט פתוח לזה.

היו"ר ראובן ריבלין:
       
       תודה. את זה אדוני היה צריך לזכור לומר בשלוש דקות. בבקשה, חבר הכנסת פינס.
       
אופיר פינס-פז (העבודה-מימד):
       
       אדוני היושב-ראש, אדוני ראש הממשלה, חברי חברי הכנסת, כשטדי קולק בנה את ירושלים, לסיעה שלו היה רוב במועצת העיר - רוב במועצת העיר לסיעה אחת של ראש העיר. כשבייגה בנה את ערד, היו לו שמונה מתוך תשעה חברי מועצה. לטדי היו 17 או 16 מ-31, אני לא זוכר. חברים, אנחנו נותנים במו-ידינו לדברים להתפרק, ואף אחד לא מוכן לפקוח עיניים ולעשות מעשה. כל אחד מסתכל רק על האינטרס הישיר והראשוני שלו.
       
       אבל גם כאשר מסתכלים על האינטרס הישיר, בואו נסתכל עליו בעיניים פקוחות. אני שואל את חברי סיעות הבית הזה: מספר המנדטים שלכם עולה מבחירות לבחירות או יורד מבחירות לבחירות? של הקטנות, של הגדולות, של הבינוניות. עזבו את האינטרסים של הליכוד והעבודה. שלכם – הכול שטויות.
       
       יש כאן אוסף של רשימות עצמאיות, אנטי סיעות הכנסת, שבונות על פיצולים ופיצולי פיצולים ואינטרסים קטנים, שאחר כך צריך לתגמל אותן בכל הצורות ובכל הצדדים. ברגע שמעלים את אחוז החסימה, זה משחק לטובת התגבשות הגושים, גם אצל המפלגות הקטנות וגם אצל המפלגות הגדולות, פחות פיצולים ופילוגים גם בקטנות וגם בגדולות, יותר שלום-בית, יותר אינטרס ענייני. זה ברור לכולם, צריך להסתכל על המציאות כפי שהיא.
       
       אם יש טענה שאי-אפשר להתייחס כמקשה אחת לרשויות קטנות עם מספר חברי מועצה מצומצם ולרשויות בינוניות וגדולות, אני ודאי לא אפסול את הטענה הזאת על הסף. לכן זאת קריאה טרומית, ויש ועדת הפנים, והדברים ייבדקו, ואם יגיעו למסקנה שצריך לעשות הפרדה, רק בסיעות מעל גודל מסוים, ההפרדה הזאת תיעשה. אך לפסול את התהליך הזה, שכולם יודעים שהוא צודק, שהוא נכון, שהוא אמיתי, שהוא לטובת העניין, רק משיקולים שאינם ממין העניין, ואני אומר לכם, שבסופו של דבר לא משרתים את האינטרסים שלכם, לדעתי, זה מיקח טעות, זה דבר שאם הכנסת תחליט עליו היא תעשה שגיאה גדולה. 
       
       לכן אני קורא לחברי הכנסת מכל סיעות הבית לתמוך בהצעות.
       
היו"ר ראובן ריבלין:
       
       תודה לחבר הכנסת פינס. חבר הכנסת דני יתום - בבקשה, אדוני.
       
דני יתום (העבודה-מימד):
       
       אדוני היושב-ראש, ההצעות הללו לא היו עוברות את הסף, המפתן, של הבית הזה אלמלא המצב הבלתי נסבל שקיים ברשויות המקומיות בארץ. הרי כל אחד מאתנו מבקר, כל אחד מאתנו מסייר. כולנו, למעט אלה שאוטמים את אוזניהם ועוצמים את עיניהם, רואים את המראות, שומעים את הקולות. המצב בחלק גדול של הרשויות המוניציפליות בכל הנוגע למספר החברות והחברים שמרכיב אותן הוא כזה שאי-אפשר להתעלם מן העניין. 
       
       אפשר להציג טענות מטענות שונות. לא מצאתי בדברי המתנגדים אפילו לא הצעה קונקרטית אמיתית אחת שתפתור את הבעיה. וצריך לפתור את הבעיה. אפשר להתעלם ממנה, אפשר לתת למים לזרום מתחת לגשר, ולהגיד לאחר מכן: אלה כבר מים שזרמו מתחת לגשר - על משקל חלב שנשפך.
       
       ולכן צריך, לדעתי, לגשת אל הבעיה הזאת בצורה מאוד רצינית ואחראית. הדרך לעשות זאת היא לא להתל בנושא, אלא לפתור את הבעיה באמצעות אחוז החסימה. אנו עומדים בפני תהליך ארוך יחסית, שבו צריך יהיה להגיע להצעה מוסכמת אחת, כפי שאמר השר שטרית, וצריך לתקן את המצב. דמוקרטיה בנויה על רוב ומיעוט, כאשר דעת הרוב מתקבלת, אלא אם כן אנשים לא מקבלים את עקרון הדמוקרטיה; היום יש גם דוגמאות כאלה בציבור בהקשרים אחרים לגמרי. 
       
       לא ניתן בחלק גדול מאוד מהמקומות לשרת את הציבור, וכל מי שאומר אחרת פשוט סוגר את עיניו. יש מקומות שהציבור סובל, יותר מדי מקומות, כתוצאה ממצב בלתי נסבל, רעוע, של קואליציה שספק בכלל אם אפשר להקים אותה. ואני שומע כאן טענות שמעלות על ראש שמחתנו את האינטרסים המפלגתיים על פני האינטרסים של הציבור. אנו פה לא כדי לחמם את הכיסאות, וראש העיר נבחר, אדוני היושב-ראש, לא כדי לחמם את הכיסא, אלא כדי לשרת את הציבור שלו. ואני שומע כאן טענות על גבי טענות שכאילו תיעלמנה המפלגות - לא תיעלם שום מפלגה. תיעלמנה הקבוצות הקיקיוניות הקטנות, שהן אלה שמחזיקות היום במקומות מאוד רגישים את ראשי המועצה.
       
       לכן אני קורא לכם להצביע בעד ההצעות.
       
היו"ר ראובן ריבלין:
       
       תודה רבה. רבותי חברי הכנסת נא לשבת, לא לרוץ, לשבת בניחותא, כי אחר כך לא אאפשר טענות – כן נקלט, לא נקלט. פה אנו רואים אם יש קואליציה. חבר הכנסת זבולון אורלב, עכשיו תראה אם יש לחוק רוב או אין לו רוב. מה אדוני מתגולל על הדמוקרטיה הישראלית ועל חוק-יסוד: הממשלה? חוק-יסוד: הממשלה קובע איך מרכיבים ממשלה, לא צריך בכל פעם ללכת לחוקי-היסוד. פה יש רוב או אין רוב, מה קרה? 
       
קריאות:
       
       מה זה תיקו?
       
היו"ר ראובן ריבלין:
       
       תיקו זה אין רוב.
       
       רבותי חברי הכנסת, אנו מצביעים על שלושת החוקים בנפרד. הצעת חוק הרשויות המקומיות (תיקון – תוצאות הבחירות), של חבר הכנסת שטייניץ - נא להצביע. מי בעד, מי נגד?
       
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 42
בעד ההצעה להסיר מסדר-היום את הצעת החוק – 56
נמנעים – 1
ההצעה להסיר מסדר-היום את הצעת חוק הרשויות המקומיות 
(תיקון – תוצאות הבחירות), התשס"ג-2003, נתקבלה.
       
היו"ר ראובן ריבלין:
       
       42 בעד, 56 נגד, נמנע אחד. אני קובע שההצעה לא נתקבלה.
       
       רבותי חברי הכנסת, נושא הדיון בהצעת חוק הרשויות המקומיות (בחירות) (תיקון – אחוז החסימה), של חבר הכנסת אופיר פינס, נא להצביע. מי בעד, מי נגד, מי נמנע?
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה– 40
בעד ההצעה להסיר מסדר-היום את הצעת החוק– 54
נמנעים – 1
ההצעה להסיר מסדר-היום את הצעת חוק הרשויות המקומיות 
(בחירות) (תיקון – אחוז החסימה), התשס"ד-2004, נתקבלה.

       
היו"ר ראובן ריבלין:
       
       40 בעד, 54 נגד,  נמנע אחד - - -

חמי דורון (שינוי):
       
       אין ממשלה בישראל.
       
היו"ר ראובן ריבלין:

       חבר הכנסת דורון, אני מכריז עכשיו. הבא אחריו שיפריע לי בהצבעה לא יצביע אחר כך. 
       
       40 בעד, 54 נגד,  נמנע אחד. אני קובע שהצעת החוק של חבר הכנסת אופיר פינס בעניין הרשויות המקומיות לא נתקבלה.
       
       אנו עוברים להצביע על הצעת חוק הרשויות המקומיות (בחירות) (תיקון – העלאת אחוז החסימה), של חבר הכנסת דני יתום. נא להצביע - מי בעד, מי נגד, מי נמנע?
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה – 41
בעד ההצעה להסיר מסדר-היום את הצעת החוק – 54
נמנעים – 2
ההצעה להסיר מסדר-היום את הצעת חוק הרשויות המקומיות 
(בחירות) (תיקון – העלאת אחוז החסימה), התשס"ד-2004, נתקבלה.

היו"ר ראובן ריבלין:
       
       41 בעד, 54 נגד, שני נמנעים. אני קובע שהצעת חוק הרשויות המקומיות (בחירות) (תיקון – העלאת אחוז החסימה), של חבר הכנסת דני יתום, לא נתקבלה.
       

הצעת חוק הדרכים (שילוט) (תיקון - שלט דיגיטלי), התשס"ד-2004
[הצעת חוק פ/2496; נספחות.]
(הצעת קבוצת חברי הכנסת)

היו"ר ראובן ריבלין:
       
       אנו ממשיכים בסדר-היום. חבר הכנסת רומן ברונפמן, הצעה מהמקום.
       
רומן ברונפמן (יחד):
       
       אדוני היושב-ראש, חברות וחברי הכנסת, הצעת החוק מציעה לאסור הצבת שלטים דיגיטליים ושלטים נוסח טלוויזיה רחבה בצמתים עירוניים ובין-עירוניים. הצעת החוק היא הצעת חוק לתיקון חוק הדרכים, ואני שמח ששר התחבורה, חבר הכנסת מאיר שטרית, הסכים לקדם את החקיקה יחד עם ההצעה הממשלתית. אני מבקש מחברות ומחברי הכנסת לתמוך בהצעה. 
       
       אני מאמין שהלוגיקה הפשוטה והבריאה אומרת, שתשומת הלב של הנהג אל האובייקט המתחלף - והמסכים הדיגיטליים הם אובייקטים מתחלפים - מונעת ממנו ריכוז ומגבירה במידה ניכרת, במישרין ובעקיפין, את הסיכון לגרום תאונות דרכים.
       
       אני רוצה להודות לארגון "פעולה ירוקה" שערך את הסקר והביא לידיעתי את הנעשה בכבישים. תודה רבה.
       
       
הצעת חוק הרשויות המקומיות (איסור שילוט 
באמצעות הקרנת סרטים), התשס"ג-2003
[הצעת חוק פ/1130; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רק רגע, אדוני השר. לחוק זה הוצמדה הצעת החוק של יגאל יאסינוב, שמספרה פ/1130. בבקשה, אדוני, דקה לרשותך.
       
יגאל יאסינוב (שינוי):
       
       תודה, אדוני. קודם כול אני צריך להודיע, שאני מקבל עלי אותו הסדר שהגיע אליו המציע הקודם עם הממשלה. אני מתחייב לקדם את הצעת החוק יחד עם החוק הממשלתי, או שיהיה שינוי שהמדינה תכניס להצעה שלי.
       
       המטרה היא אך ורק להגן על אנשים שנתקלים במקומות כאלה בהפרעה לתנועה, ולא יותר מזה. בחקיקת החוק הזה אנחנו יכולים להציל חיים של בני-אדם. תודה.
       
היו"ר ראובן ריבלין:
       
       תודה רבה. כבוד שר התחבורה ישיב על שתי ההצעות.

שר התחבורה מאיר שטרית:
       
       אדוני היושב-ראש, כנסת נכבדה, חוק הדרכים (שילוט), התשכ"ו-1966, קובע בין היתר את האיסור להתקין שלט הנראה לעיני מי שנוהג בדרך בין-עירונית, אלא אם ניתן לגבי השלט היתר, וכן צוין על גבי השלט שמו של מי שהזמין את השלט, את הכנתו או התקנתו. עוד קובע החוק איסור על חניית רכב, שיש עליו שלט בולט הנראה לעיני מי שנוהג בדרך בין-עירונית, באופן ובנסיבות זמן שמהן ניתן להסיק כי הוא הועמד כך לצורכי פרסומת.
       
       הסמכות למתן היתרים על-פי חוק הינה בתחום רשות מקומית; אותה רשות - באישור הוועדה המחוזית, ומחוץ לתחום הרשות המקומית – הוועדה המחוזית. 
       
       בחוק הקיים מוגדר "שלט" כל דבר שיש בו הודעה לרבים בדרך של כתב, דפוס, הדבקה, הצגה, הארה, צביעה, חריטה וכיוצא באלה, לרבות כל מתקן הנושא את ההודעה, המשמש לצורך זה בלבד.
       
       הצעת החוק מבקשת לתקן את חוק הדרכים (שילוט) ככל שהדבר נוגע לסוגיית השלט הדיגיטלי, בכך שתיתוסף הגדרה של שלט דיגיטלי: "מתקן הכולל מסך אלקטרוני או כל כלי הצגה ויזואלי של מידע, תוך שימוש בכלים אלקטרוניים", ובהתאמה ייתוסף איסור על התקנת שלט אלקטרוני במרחק של פחות מ-250 מטר מדרך עירונית או בין-עירונית. 
       
       לנוכח מטרתה החשובה של הצעת החוק, להתמודד עם המפגע הבטיחותי-התחבורתי, המסיט את תשומת לבו של הנהג מהנהיגה, הממשלה תומכת בהצעת החוק, כמובן בתיאום המשך החקיקה עם משרד התחבורה. המציעים הסכימו לכך, אני מבין, גם חבר הכנסת יאסינוב וגם חבר הכנסת ברונפמן. הם הסכימו לתנאי של קידום החקיקה בתיאום עם משרד התחבורה.
       
היו"ר ראובן ריבלין:
       
       תודה רבה. חבר הכנסת ברונפמן, האם אדוני הסכים להתניית הממשלה? חבר הכנסת יאסינוב, האם אדוני הסכים להתניית הממשלה? לכן הממשלה מסכימה. 
       
       זכות ההתנגדות ביקש חבר הכנסת פריצקי. ההתנגדות חייבת להיות מהותית.
       
יוסף פריצקי (שינוי):
       
       אדוני היושב-ראש, רבותי השרים, חברי הכנסת, צר לי שאני צריך להתנגד להצעת חוק של שניים מידידי כאן בבית, אבל העניין הרי לא אישי אלא מהותי. 
       
       לא צריך להסכים להצעת החוק הזאת משני טעמים - האחד מהותי והשני פרוצדורלי. נתחיל בפרוצדורה. עם כל הכבוד הראוי, אדוני שר התחבורה, לא עניין המחוקק הוא איזה שילוט יהיה או מה יהיה בשילוט. יש לך צוות מקצועי במשרד, זה עניין לתקנות. יכול להיות שהתקנות האלה צריכות לעבור את אישורה של אחת מוועדות הכנסת. המחוקק צריך לעשות חקיקה ראשית, ולא להיכנס לשאלה איזה שלט, דיגיטלי או לא דיגיטלי, יהיה או לא יהיה באיזה מקום. זה הדבר הראשון.
       
       הדבר השני הוא מהותי. אני רוצה לגלות סוד לחברי הכנסת: כל שלט פרסומת מפריע לתנועה, כי לזה הוא נועד. מה זאת אומרת שלט דיגיטלי? ושלט שיש עליו נורות מהבהבות לא מפריע לתנועה? ושלט שיש עליו תמונה יפה? הרי לזה זה מיועד. אז יכול מאוד להיות שיבואו חברי כנסת ויגידו: בואו נבטל בכלל את הפרסומות בדרכים. נו, זה עניין מאוד מעניין, אנחנו נדון בו. למה דווקא שלט דיגיטלי? נשגב מבינתי העניין הזה. זו פגיעה חמורה בחופש העיסוק, זו פגיעה חמורה בזכותם של מפרסמים לפרסם. אני מסכים שהזכות הזאת מוגבלת. היא צריכה להיות מוגבלת על-ידי תקנות סבירות. המחוקק בכלל לא צריך להתערב בסוגיה הזאת. 
       
       לכן, אני קורא לחברי הכנסת להצביע נגד ההצעה. תודה.
       
היו"ר ראובן ריבלין:
       
       אני מאוד מודה לחבר הכנסת פריצקי. האם חבר הכנסת ברונפמן רוצה להשיב? בבקשה.
       
רומן ברונפמן (יחד):
       
       אדוני היושב-ראש, אדוני שר התחבורה, חבר הכנסת פריצקי, שתי תשובות קצרות. להערה הפרוצדורלית, אומר לך כבר עכשיו, ואני רוצה שהשר שטרית ירשום את זה לפניו - אם המשרד יגיע למסקנה שיתוקנו תקנות ברוח הדברים, אני לא אעמוד על החקיקה הראשית, אלא אסתפק בהחלטה של הצוות המקצועי של המשרד.
       
       להערה השנייה, המהותית, אני לא מסכים אתך בשום מקרה ואופן, מסיבה פשוטה מאוד. המסכים הדיגיטליים בולטים, זה אובייקט מתחלף, זה אובייקט שמושך הרבה יותר תשומת לב מהשילוט הרגיל, ולכן הוכח על-ידי סקר של "פעולה ירוקה", שהם מפגע בטיחותי, לא סביבתי אלא בטיחותי, ולמדנו את זה לפני שהנחנו את הצעת החוק. 
       
       באירופה השלטים הדיגיטליים שאנחנו מדברים עליהם הורחקו הכבישים המהירים למרחק של 500 מטרים. אנחנו לא בממדים של אירופה, ולכן הסתפקנו במחצית.
       
היו"ר ראובן ריבלין:
       
       חבר הכנסת פריצקי, כשהתמונה שלי נמצאת על איזה פרסום דיגיטלי, זה לא מעלה ולא מוריד מבחינת ההולך בדרך, אבל אם תמונתך מופיעה, זה יכול לשבש את כל התנועה. אנשים יכולים לעצור, להסתכל.
       
יוסף פריצקי (שינוי):
       
       דיברתי על חברי כנסת אחרים. 
       
היו"ר ראובן ריבלין:
       
       דיברתי עלי, על כל אדם אחר הבא בחשבון.
       
יוסף פריצקי (שינוי):
       
       ואם תופיע בתמונות מהבהבות, אז מה?
       
רומן ברונפמן (יחד):
       
       אני מבין שנושא התמונות רגיש מאוד, אבל אני רוצה להמשיך. אין פה פגיעה בחופש העיסוק. אנחנו אוסרים רק במרחב מסוים, ואנחנו אוסרים רק סוג אחד של פרסום, שהוא זה שמפריע ומסיט את תשומת הלב. כשאני עוסק במאזנים, ואנחנו תמיד עוסקים במאזנים, מה להעדיף - חיי אדם או חופש עיסוק בלתי מוגבל, אז אני בחרתי במה שבחרתי. אני מבקש שהכנסת תתמוך בהצעתי.
       
היו"ר ראובן ריבלין:
       
       אני מאוד מודה לך, תודה רבה. תם הדיון, אנחנו עוברים להצבעה. 
       
       הצעת חוק הדרכים (שילוט) (תיקון – שלט דיגיטלי), של חבר הכנסת רומן ברונפמן - ובתיקון הממשלה כפי שהוסכם - נא להצביע.

הצבעה מס' 11
       
בעד ההצעה להעביר את הצעת החוק לדיון מוקדם בוועדה – 43
בעד ההצעה להסיר מסדר-היום את הצעת החוק –  3
נמנעים - 2
ההצעה להעביר את הצעת חוק הדרכים (שילוט) (תיקון – שלט דיגיטלי), 
התשס"ד-2004, לדיון מוקדם בוועדה שתקבע ועדת הכנסת נתקבלה.
       
היו"ר ראובן ריבלין:
       
       43 בעד, שלושה נגד ושני נמנעים. אני קובע כי הצעת חוק הדרכים (שילוט) (תיקון – שלט דיגיטלי) עברה בקריאה טרומית, ותועבר לוועדת הכלכלה להכנתה לקריאה ראשונה.
       
חיים כץ (הליכוד):
       
       בטעות הצבעתי אצלה.
       
היו"ר ראובן ריבלין:
       
       חבר הכנסת חיים כץ בטעות – לא צריך שתהיינה טעויות – הצביע על עמדתה של חברת הכנסת לאה נס, והוא מבקש שלא יחשבו זאת ללאה נס, אלא ייקחו זאת על אחריותו.
       
קריאה:
       
       ועדת הפנים.
       
היו"ר ראובן ריבלין:
       
       ועדת הפנים, ועדת הכלכלה -  ועדת הכנסת תחליט איזו ועדה תדון בעניין זה. באופן טבעי, נדמה לי שתחבורה זה בוועדת הכלכלה, אבל הציע מישהו ועדה אחרת, אז זה עובר לוועדת הכנסת.
       
       אנחנו עוברים להצעת חוק הרשויות המקומיות (איסור שילוט באמצעות הקרנת סרטים), של חבר הכנסת יאסינוב. נא להצביע.
       
הצבעה מס' 12
       
בעד ההצעה להעביר את הצעת החוק לדיון מוקדם בוועדה - 46
בעד ההצעה להסיר מסדר-היום את הצעת החוק – 1
נמנעים – 1
ההצעה להעביר את הצעת חוק הרשויות המקומיות (איסור שילוט באמצעות הקרנת 
סרטים), התשס"ג-2003, לדיון מוקדם בוועדה שתקבע ועדת הכנסת נתקבלה. 
       
היו"ר ראובן ריבלין:
       
       46 בעד, מתנגד אחד ונמנע אחד. אני קובע שהצעת החוק עברה בקריאה טרומית, והיא תועבר לוועדת הכלכלה או לוועדת הפנים, וועדת הכנסת תחליט לאיזו ועדה. 
       
     
הצעת חוק המועצה להשכלה גבוהה 
(תיקון - מוסדות להשכלה גבוהה), התשס"ד-2004
[הצעת חוק פ/1879; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי, אנחנו ממשיכים: הצעת חוק המועצה להשכלה גבוהה (תיקון - מוסדות להשכלה גבוהה), של חברת הכנסת מל פולישוק. בבקשה, גברתי, עשר דקות עומדות לרשותך. 

מל פולישוק-בלוך (שינוי):
       
       אדוני היושב-ראש, כנסת נכבדה, היתרון היחסי של ישראל על שאר העולם בא לידי ביטוי בארבעה תחומים: כימיה, תיירות, היי-טק ואקדמיה. למרות זאת יש שחיקה מתמשכת בתקציבי ההשכלה הגבוהה, שפוגעת במערכת ההשכלה הגבוהה בישראל ומאיימת על עתיד האקדמיה הישראלית. תופעה זו מובילה גם לבריחת מוחות מסיבית אל מחוץ לגבולות הארץ. מחד גיסא, אוכלוסיית הסטודנטים הולכת וגדלה, אך מאידך גיסא, מספר המוסדות ואיכותם הולכים ופוחתים. 
       
       הקמת מוסדות אקדמיים יש מאין היא בעייתית מעיקרה. מוסד אקדמי, אשר יקום בשיתוף פעולה עם מוסד חינוכי קיים, יהיה מבוסס על יסודות איתנים. סיכוייו להצלחה גדולים יותר וחבלי הלידה שלו יהיו קלים יותר משל מוסד שיקום באופן עצמאי. הצעת החוק שלי מבקשת לאפשר למוסד ציבורי המתקיים, אני מדגישה, שלא למטרות רווח והפועל למטרות חינוך, להקים מוסד להשכלה גבוהה.
       
       כיום החוק הסמיך את המועצה להשכלה גבוהה לקבוע את הקריטריונים האקדמיים להקמתה ולניהולה של אקדמיה בישראל. כך יימשך גם להבא. אף אחד לא חולק על זה ולא מנסה לפגוע בכך. אבל אנחנו מדברים רק על אופן ההתאמה ועל מי שמוסמך להקים. הקמת מוסדות חדשים להשכלה גבוהה היא משימה קשה, כפי שאמרתי, לכל הדעות, על אחת כמה וכמה נוכח המצב הכספי העגום והרעוע של המוסדות הפועלים הקיימים בארץ. מוסדות ציבוריים, הפועלים שלא למטרות רווח ועוסקים בתחום החינוך, הם המסגרות הטבעיות ליוזמות חדשות להקמת מוסדות להשכלה גבוהה.
       
       יש אינטרס ציבורי לחזק את הקשר שבין מוסדות להשכלה גבוהה לבין מוסדות ציבוריים איתנים כלכלית, שייתנו רשת ביטחון פיננסית למוסד. כיום נמנעים ארגוני חינוך ציבוריים מלהקים מוסדות להשכלה גבוהה מפני שהחוק אינו מאפשר זאת. חשוב לציין, כי בצד התרומה לציבור, הקמת מוסדות להשכלה גבוהה על-ידי ארגונים ציבוריים בתחום החינוך, תאפשר קירוב של אוכלוסיות הפריפריה להשכלה הגבוהה ותתרום לחיזוק הארגון שיוכל להציע את שרשרת הלימודים, החל בחינוך העל-יסודי וכלה בלימודים אקדמיים.
       
       להזכירכם, האוניברסיטה הצפונית ביותר קיימת היום בחיפה, ויש אוכלוסייה בפריפריה צפונית לחיפה. 

עזמי בשארה (בל"ד):
       
       צפת.

מל פולישוק-בלוך (שינוי):
       
       זו לא אוניברסיטה. זה בדיוק העניין. זו מכללה.

היו"ר ראובן ריבלין:
       
       בצפת יש שלוחה. 
       
מל פולישוק-בלוך (שינוי):
       
       זו שלוחה, זו לא אוניברסיטה שעומדת ברשות עצמה. 

קריאה:
       
       תל-חי.

מל פולישוק-בלוך (שינוי):
       
       תל-חי זו מכללה. אנחנו מדברים על אוניברסיטה כרגע. גם "אורט בראודה" זו מכללה. אני מדברת על הקמת אוניברסיטת מחקר.
       
       שימו לב, חברי חברי הכנסת, בשנת 1994 קבעה ועדה ציבורית, בראשותה של שופטת בית-המשפט העליון שושנה נתניהו, שאפשר ורצוי להקים מוסדות להשכלה גבוהה לא רק על-ידי ארגונים ציבוריים, אלא אפילו על-ידי גורמים פרטיים הפועלים למטרות רווח. לא זאת הצעתי. אני רוצה רק גורמים ציבוריים.
       
       אני רוצה לקצר כדי שנוכל לגשת להצבעה, אבל אני חייבת להדגיש - הועלה בפני החשש כי חוק זה יביא למצב שלא תהיה הפרדה בין המוסד הציבורי, המקים, לתאגיד האקדמי. הדבר הזה עלול לגרום למוסד הציבורי להשליך מהבעיות הכספיות שלו על התאגיד האקדמי. לכן הוספנו תיקון לחוק, שמפריד לחלוטין בין המוסד האקדמי לבין הגוף הציבורי שיקים אותו. הפרדה מוחלטת.

       אשר לחששות שהועלו בפני לגבי החופש האקדמי, בשל ניגודי אינטרסים, גם כאן אשיב, כי מבחינה אקדמית לתאגיד האקדמי גם היום יש חופש מוחלט. כך שאין בכלל בעיה בעניין הזה. 
       
       המועצה להשכלה גבוהה, מסיבותיה שלה, מתנגדת. אני רוצה לומר לחברי חברי הכנסת, שהמועצה להשכלה גבוהה התנגדה להקמת אוניברסיטת תל-אביב בזמנה, כי האוניברסיטה העברית התנגדה. ואחר כך התנגדו לבר-אילן ואחר-כך התנגדו לבאר-שבע. ברוך השם, הצלחנו להתגבר על ההתנגדות הזאת. אני מקווה שנתגבר גם עכשיו. האבסורד הוא שהם מתנגדים מהסיבה התקציבית, והרי הצעת החוק הזאת באה להקל בנושא התקציבי ולאפשר העברת תקציבים.
       
       לכן, חברי חברי הכנסת, בואו נצביע בעד ונרחיב ונחזק את ההשכלה הגבוהה בישראל. תודה רבה. 

היו"ר ראובן ריבלין:
       
       השר שטרית יעלה ויבוא וישיב בשם שרת החינוך. 

       רבותי חברי הכנסת, הודעה כפולה: ההודעה הראשונה היא, שהחל מהשעה 14:30 לא תהיינה הצבעות, שכן אחת מהמפלגות שיש להן סיעה בכנסת, מקיימת ועידה, ובהתאם לתקנון הכנסת לא נקיים הצבעות, אלא אם כן יסכימו. זה מהשעה 14:30. 
       
       ההודעה השנייה לכל חברי הכנסת, חבר הכנסת אלון, לא סתם קראתי בשמך, היתה אפשרות, כמובן, כאנשים החיים בעולם הפוליטי, שהממשלה תבקש ממני לכנס את הכנסת מחר לישיבה מיוחדת, כזאת או אחרת. ביקשתי ממזכיר הממשלה להודיע לי עד השעה 12:00 אם הוא מתכוון לבקש ממני לקיים ישיבה מיוחדת מחר, על-פי סמכותי. ביקשתי ממנו, בהסכמתו, שאם עד 12:00 הוא לא יודיע לי דבר, לא תתקיים ישיבה מחר, וחברי הכנסת יכולים מרגע זה כמובן לנהוג בסדר-היום שלהם בהתאם להודעתי שמחר לא תתקיים ישיבה כנסת, גם אם הממשלה תבקש זאת, שכן היא לא תבקש אחרי השעה 12:00.
       
בנימין אלון (האיחוד הלאומי - ישראל ביתנו):
       
       כנ"ל לגבי יום ראשון?

היו"ר ראובן ריבלין:
       
       כמובן. יום ראשון הוא יום שלא מקיימים בו ישיבה של מליאת הכנסת. כשאין צורך לא מקיימים ישיבה ביום ראשון. אפשר תמיד לקיים אותה ישיבה ביום שני. בבקשה, כבוד השר שטרית.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעה זו בשמה של שרת החינוך, שנאלצה להיעדר היום מהכנסת והסכמתי לענות במקומה. 
       
        הצעת החוק מבקשת לקבוע, כי מוסד ציבורי הפועל ללא מטרות רווח, מלכ"ר - - - 
       
יוסי שריד (יחד):
       
       השר שטרית, ההתנצלות שלך היא על היום או גם על אתמול? כי אתמול היתה ישיבה על השפה העברית, ושרת החינוך והתרבות נעדרה מן הישיבה.

שר התחבורה מאיר שטרית:
       
       אני לא יודע - - - 

היו"ר ראובן ריבלין:
       
       חבר הכנסת שריד, השר המקשר מקשר בין הממשלה לכנסת ולא בין פרטיה.

שר התחבורה מאיר שטרית:
       
       חבר הכנסת שריד, אני בדרך כלל לא מסכים לענות על הצעות של שרים אחרים שלא נמצאים. אני מודה שהפעם חרגתי, כיוון שהיא הבהירה לי שזה הדבר היחיד שעומד על סדר-היום מבחינתה, ולכן היא ביקשה ממני לענות במקומה והסכמתי. זה הכול. 
       
       הצעת החוק מבקשת לקבוע, כי מוסד ציבורי הפועל ללא מטרות רווח, מלכ"ר, למטרות חינוך, יהיה רשאי להקים תאגיד בבעלותו ובמסגרת תאגיד זה להקים ולהפעיל מוסד להשכלה גבוהה. הדבר יאפשר למוסדות הללו להקים מוסדות להשכלה גבוהה כחברות-בנות.
       
       השרה מתנגדת להצעה מהטעמים הבאים: היא נוגדת את סעיף 15 לחוק המועצה להשכלה גבוהה, הקובע כי מוסד מוכר להשכלה גבוהה רשאי לכלכל את ענייניו האקדמיים והמינהליים כטוב בעיניו. שליטה של תאגיד חיצוני, אפילו הוא מלכ"ר הפועל למטרות חינוך בלבד, כמוסד להשכלה גבוהה, עלול לפגוע בעצמאות הפיננסית והניהולית של המוסד ובעקיפין גם בעצמאותו האקדמית. 

	ההצעה נוגדת את עקרונות ועדת-אלבק, שאומצו בהחלטת המועצה להשכלה גבוהה מיום 6 במאי 2000, הקובעים, גם הם כי יש למנוע ניגוד עניינים על-ידי הפרדה מלאה בין הגופים האקדמיים למינהליים.
       
       ההצעה נוגדת את דוח מבקר המדינה מיולי 2003, שנוגע למכללה האקדמית בתל-חי, הקובע כי בהעדר הפרדה בין התאגיד המקים, הגוף הפיננסי, לחברה הבת, הגוף האקדמי, עלול להיווצר ניגוד אינטרסים, והחובות הכספיים של הגוף הפיננסי עלולים לפגוע ברמת השירותים האקדמיים הניתנים לסטודנטים. אשר על כן, השרה תומכת בהחלטת ועדת השרים לחקיקה להתנגד להצעת החוק.
       
       למען הגילוי הנאות, אדוני היושב-ראש, אני רוצה לומר שבוועדת השרים לחקיקה אני נאבקתי למען החוק הזה, אבל נפלתי, לצערי, בתיקו. אבל, אני עונה פה בשם הממשלה. 

היו"ר ראובן ריבלין:
       
       מכללות יכולות לקבל גם את ההכרה האקדמית.

יוסי שריד (יחד):
       
	- - - 

היו"ר ראובן ריבלין:
       
       חברת הכנסת פולישוק, בבקשה, או שאם את מסכימה, חבר הכנסת שריד - - - 

מל פולישוק-בלוך (שינוי):
       
       להצביע.

היו"ר ראובן ריבלין:
       
       לא הבנתי איך להצביע. אני מוכרח לומר.

יוסי שריד (יחד):
       
       - - - 

היו"ר ראובן ריבלין:
       
       לא, אני מצביע לפי מה שאתה אמרת, השר. באין סיבה מיוחדת, אני מצביע לפי מה שאומרת הממשלה, ואין סיבה מיוחדת שאני לא אצביע עם הממשלה. בהעדר סיבה מיוחדת, אני מצביע עם הממשלה. 
       
       רבותי חברי הכנסת, אנחנו עוברים להצבעה על הצעת חוק המועצה להשכלה גבוהה (תיקון – מוסדות להשכלה גבוהה), התשס"ד-2004, של חברת הכנסת מלי פולישוק. מי בעד? מי נגד? מי נמנע? 
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה - 34
בעד ההצעה להסיר מסדר-היום את הצעת החוק - 34
נמנעים – 1
       
היו"ר ראובן ריבלין:
       
       34 בעד, אולם 34 נגד. התוצאה היא שההצעה לא עברה. 
       
קריאה:
       
       - - -
       
היו"ר ראובן ריבלין:
       
       חבר הכנסת בר-און, אתה רואה שיש תיקו? והתוצאה היא שההצעה לא עברה. המוציא מחברו עליו הראיה. חברים, הצעת חוק המועצה להשכלה גבוהה (תיקון – מוסדות להשכלה גבוהה) לא עברה. 

       
הצעת חוק לתיקון פקודת העיריות 
(פיצויים בגין הריסת בניין מסוכן), התשס"ג-2003
 [[הצעת חוק פ/1010; נספחות.]
(הצעת קבוצת חברי הכנסת)
       

היו"ר ראובן ריבלין:
       
       אנחנו ממשיכים בסדר-היום: הצעת חוק לתיקון פקודת העיריות (פיצויים בגין הריסת בניין מסוכן), של חבר הכנסת דוד אזולאי. יעלה ויבוא, אדוני. 
       
דוד אזולאי (ש"ס):
       
       אדוני היושב-ראש, הצעת חוק לתיקון פקודת העיריות (פיצויים בגין הריסת בניין מסוכן). חוק התכנון והבנייה כיום מסדיר את נושא הריסת המבנה בשל חריגות, וקובע שלא תיפסק זכות השימוש בבניין, אלא לאחר שנמצא דיור חלופי סביר. חוק בינוי ופינוי של אזורי שיקום מאפשר מתן פיצויים לדיירים באזור אשר הוכרז כאזור שיקום. לעומת זאת, פקודת העיריות מסמיכה את העירייה להחליט על הריסת מבנה בשל העובדה שהוא מסוכן, ולא קובעת חובת מתן דיור חלופי לאותם מפונים. 
       
       הוועדה לפניות הציבור של הכנסת דנה במקרה שבו בעלי דירות בשכונת שפירא בתל-אביב פונו לאחר שהוצא נגד המבנה צו הריסה. המפונים אומנם קיבלו סיוע בשכר דירה, אך למשך שנה וחצי בלבד מתוך שבע השנים שבהן היו מחוסרי דירה, ולא נמצא שום פתרון הולם לאותם מפונים. 
       
       לכן, מוצע לקבוע, שללא תלות בסיוע אשר עשוי להינתן ממשרד הבינוי והשיכון, לא תפנה העירייה דיירים ממבנה מסוכן, לפני שתספק להם דיור חלופי ראוי באזור קרוב, או פיצויים בגובה שכר דירה עד מציאת דיור חלופי. כדי למנוע מהדיירים לנצל זכות זו לרעה, מוצע לקבוע כי אם הוצע לדייר דיור חלופי והוא סירב לקבל את התמורה – מכל מיני שיקולים שלו -  בתוך שנה מיום ההצעה, תפקע זכותו לפיצוי או לדיור חלופי. 
       
       אני מבקש מחברי לתמוך בהצעת החוק. דרך אגב, אם מישהו זוכר, זאת הצעה שעלתה בזמנה לאחר הצפות הדירות בשכונת התקווה. לכן, אני מבקש מחברי לתמוך בהצעת חוק זו. תודה. 
       
היו"ר ראובן ריבלין:
       
       תודה. השר שטרית - בבקשה, אדוני. 
       
קריאה:
       
       - - -
       
היו"ר ראובן ריבלין:
       
       חברת הכנסת פולישוק וחבר הכנסת אורלב, זה בלתי אפשרי חמש דקות אחרי ההצבעה, כי אחרת יתחילו ללחוץ על חברי הכנסת אחרי ההצבעה לומר שהם טעו בהצבעה, ואנה אנו באים?
       
זבולון אורלב (מפד"ל):
       
       היתה לנו טעות. 
       
היו"ר ראובן ריבלין:
       
       הבנתי, אני לא משתתף בכל ישיבות הסיעות, כדי לשמוע מה ההחלטות שלהן. אני מבקש מכם לשבת בניחותא, לדעת מה יש לפניכם ואיך אתם מצביעים. דעו לאן באתם ועבור מה אתם מצביעים ובפני מי אתם עתידים אחר כך לנמק את הנימוקים. 
       
מל פולישוק-בלוך (שינוי):
       
       אבל מסיבה כזאת?
       
היו"ר ראובן ריבלין:
       
       חברת הכנסת פולישוק, לו הייתי מעז בכלל לשנות החלטה אחרת, בצדק היה בא יושב-ראש סיעתך הנמרץ, חבר הכנסת רשף חן, ואומר: איך אתה מהין לשנות הצעה?
       
שר התחבורה מאיר שטרית:
       
       לא רק הוא, גם אני. 
       
היו"ר ראובן ריבלין:
       
       לא טוב לקבוע תקדימים מסוכנים, חברת הכנסת פולישוק. תאמינו לי, רגע אחרי שאני אצביע, חלילה, נגד הממשלה, יבואו להגיד לי אחר כך מדוע הצבעתי נגד הממשלה, ואני אומר שטעיתי, כי בסיעה שלי אמרו להצביע אחרת, ואנה אנו באים? או שאדם מצביע כי הוא חושב שיש רוב, או שאין רוב והוא עושה חוכמות. רבותי, בחרו אתכם לכנסת, בין השאר מתוך ידיעה, לפחות לכאורה, שאתם יודעים איך להצביע. 
       
שר התחבורה מאיר שטרית:
       
       אדוני היושב-ראש, כנסת נכבדה, הצעת החוק שהעלה כאן חבר הכנסת דוד אזולאי באה למעשה להוציא מתוכן את האמור בסעיף 249(13) לפקודת העיריות, בשל מקרה פרטני שאירע לבעלי דירות בשכונת שפירא בתל-אביב, שפונו לאחר שהוצא נגד המבנה שבו התגוררו צו הריסה. אותם דיירים שקיבלו סיוע בהתאם להוראת החוק בשכר דירה למשך שנה וחצי, לא מצאו פתרון דיור הולם, ועל כן נותרו ללא דירה משלהם. 
       
       חבר הכנסת אזולאי מציע, כי ללא תלות בסיוע, לא תפנה רשות מקומית דיירים ממבנה מסוכן בלא שיינתן להם דיורי חלופי ראוי וקרוב למקום המגורים הקודם. למעשה, יוצר חבר הכנסת תהליך שלפיו הקופה הציבורית תצטרך לפצות בפיצוי מיוחד אותם דיירים הגרים במבנה מסוכן, אף שייתכן שהם היו צריכים לדאוג לתנאים הפיזיים של המבנה. ספק גדול בעיני אם ראוי שהקופה הציבורית, ולעניין זה הרשות המקומית, תממן הוצאה זו. 
       
       חוק התכנון והבנייה אינו מתנה הריסת מבנה במתן דיור חלופי על-ידי הרשויות. חוק זה הסמיך את בתי-המשפט לחייב את מי שנשפט בגין בנייה בלתי חוקית והעביר לאחר את המבנה, לתת לאותו אדם דיור חלופי סביר או לשלם לו פיצויים. 
       
       רבותי חברי הכנסת, דווקא במקרה הפרטני שהיה העילה להצעת החוק שלפנינו יש ניסיון לפתור את בעייתם של אותם תושבים על-ידי עיריית תל-אביב. 
       
       אשר על כן, מהטעמים שמניתי לעיל, ודאי שהממשלה איננה תומכת בהצעת החוק והיא מבקשת להסירה. 
       
       אני מבקש להסביר במלים לא של שבת, אלא במלים פשוטות, מדוע החוק לא הגיוני. החוק היום קובע, שאם אדם גר בדיור מסוכן או במבנה המסכן את חייו של מי שגר בו, העירייה רשאית להרוס את המבנה המסוכן. בא חבר הכנסת אזולאי ואומר, שאם העירייה רוצה להרוס את המבנה המסוכן, היא צריכה להעמיד דיור חלופי לאותו אדם. 
       
       אם אדם משכיר בניין שהדירות בו מסוכנות לחלוטין, והדיירים, מחוסר ברירה או בגלל מחסור בכסף, מסכימים לגור בבית הזה, והם נכנסים לגור בשכירות בבית מסוכן. והנה העירייה רואה שנכנסו אנשים לבית מסוכן, שיש סכנת חיים לאנשים שגרים שם, והיא מחליטה להוציא צו הריסה לבניין הזה כדי להציל את חייהם. אומר חבר הכנסת אזולאי: אם אתה רוצה עכשיו להרוס את המבנה המסוכן הזה, שמישהו השכיר אותו לאדם אחר, תשלם לו פיצויים או תיתן לו דיור חלופי כתנאי. האם זה דבר הגיוני? אני חושב שהדבר הזה בלתי הגיוני לחלוטין. איש לא יכול לעמוד בחוק הזה. שאנשים לא יגורו במבנים מסוכנים. איש לא יכול לעמוד בחוק הזה. במצב נורמלי, כשאדם גר במבנה מסוכן, מפנים אותו, וחזקה על מי שהכניס אותו לבניין הזה שיפצה אותו, וזאת לא המדינה ולא הרשות המקומית. 
       
עזמי בשארה (בל"ד):
       
       מדובר במבנים ישנים, בני לפחות 70 שנה, שהם בסכנת התמוטטות. יש זמן למצוא דיור חלופי - - - 
       
שר התחבורה מאיר שטרית:
       
       החוק לא מדבר על 70 שנה ולא על 50 שנה, הוא מדבר על מבנה מסוכן. 
       
עזמי בשארה (בל"ד):
       
       המבנים המסוכנים - - -
       
שר התחבורה מאיר שטרית:
       
       חבר הכנסת בשארה, כאשר מדובר במבנה ששייך לגוף ציבורי, כמו "עמידר" או "עמיגור", והוא מבנה מסוכן, הנוהל בדרך כלל הוא שהחברה באמת מציעה דיור חלופי, ואז אין בעיה שצריך לפתור אותה.
       
       לכן אני מציע להסיר את הצעת החוק מסדר-היום. תודה, אדוני. 
       
ג'מאל זחאלקה (בל"ד):
       
       הנוהל הוא - - -
       
היו"ר ראובן ריבלין:
       
       תודה. חבר הכנסת אזולאי רוצה להצביע. הממשלה מתנגדת. המציע לא מבקש להשיב. רבותי, לא אסכים עם שום אדם שיאמר: טעיתי בהצבעתי. 
       
       ובכן, רבותי חברי הכנסת, הצעת חוק לתיקון פקודת העיריות (פיצויים בגין הריסת בניין מסוכן), התשס"ג-2003 - מי בעד? מי נגד? נא להצביע. 
       
הצבעה מס' 15
       
בעד ההצעה להעביר את הצעת החוק לדיון מוקדם בוועדה – 24
בעד ההצעה להסיר מסדר-היום את הצעת החוק – 26
נמנעים – אין
ההצעה להסיר מסדר-היום את הצעת חוק לתיקון פקודת העיריות 
(פיצויים בגין הריסת בניין מסוכן), התשס"ג-2003, נתקבלה. 
       
היו"ר ראובן ריבלין:
       
       בעד - 24, נגד - 26, אין נמנעים. אני קובע שהצעת החוק לא נתקבלה. 
       

הצעת חוק התכנון והבנייה (תיקון - בנייה בריאה), התשס"ה-2004 
[הצעת חוק פ/2816; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חברי הכנסת, אני מזמין את חבר הכנסת יגאל יאסינוב לנמק את הצעת חוק התכנון והבנייה (תיקון - בנייה בריאה). ישיב השר מאיר שטרית. לראש ממשלה אין סמכויות כמו שיש לך היום. בבקשה, אדוני. 
       
יגאל יאסינוב (שינוי):
       
       תודה. 
       
       אדוני היושב-ראש, שרים, חברי חברי הכנסת, הצעת החוק שאני מביא היום להצבעה נועדה לשמור על בריאות אנשים. דרך אגב, זו לא בריאות של קבוצה מסוימת, אלא בריאות של אותם חלשים, ורובם עולים, שקונים בתים, בתי-מגורים, במקומות שהבתים זולים. 
       
       אני אביא לכם דוגמה. אם בשטח מסוים עמד מפעל, והשטח – כתוצאה מפעילות המפעל – הפך להיות מזוהם, ואחר כך הרסו את המפעל, מכרו את השטח ליזם בנייה, והוא בנה שם שכונה או בית-מגורים, אותם תושבי השכונה שגרו בעיר גם כשהמפעל היה קיים, יודעים שהשטח הזה מזוהם, והם לא יבואו לקנות דירות בבניין הזה. מצד שני, עולים שבאו לעיר אחרי שהדבר כבר נעשה, קונים את הדירות משום שהן זולות שם. והקבלן מרוויח, והרשויות מרוויחות.
       
       מה שאני בעצם מציע - אני מציע איסור על בניית בתי-מגורים, משרדים, מוסדות בריאות, או בנייה של מרכזי מסחר בשטח מזוהם. כרגע אין הגדרה מה זה שטח מזוהם, ולכן הצעתי שהמשרד לאיכות הסביבה, יחד עם משרד הפנים, יהיו המשרדים שיחליטו מה זה שטח מזוהם, מה הסבירות שהזיהום שקיים בשטח יפגע באנשים שיגורו באותם בתים או שיעבדו באותם משרדים. 
        
       אני רוצה שתדעו, שיש המון מקרי הפלות, סרטן ומחלות אחרות של אנשים שחיים בבתים כאלה. 
       
       אביא לכם עוד דוגמה: האם יש מישהו מחברי הכנסת שלא יודע שאם בניין – בית-מגורים או בניין אחר – נבנה על שטח שהיה פעם מזבלה, יש שם הפרשות גז מהזבל שנמצא מתחת לפני הקרקע אל הבניין? ואנשים, פשוט מאוד, 24 שעות ביממה, זה מה שהם מכניסים לריאות. זה מסוכן, וצריך לתקן את זה. אני לא מדבר על מקרים שיש חשש לא סביר, או שהזיהום לא פוגע באנשים או בבריאותם, אני מדבר על המקומות המאוד-מאוד מסוכנים. ויש עוד מקומות שהבנייה אסורה בהם.
       
       אני אביא לכם לדוגמה את בית-שמש. יש בבית-שמש שכונה – מגדל המים - וחלק מהשכונה נבנה ממש בסמוך למפעל המלט, וזה מסוכן, כי גם פה זה שטח מזוהם. לדעתי, אנחנו פשוט חייבים לעצור את התופעה. 
       
       עכשיו אני רוצה שתבינו: אם מישהו בעל ממון רוצה לבנות וילה, הוא לא יבנה אותה בחלקה שהיא יחסית זולה כיוון שהיא היתה מזוהמת והיה בה מפעל או מזבלה או משהו אחר. הוא לא יעשה את זה, כי הוא יודע על מה מדובר, וגם יש לו הכספים במקרה שהוא ירצה לעשות בדיקת חלקה ולוודא שזה לא מסוכן. אני חוזר: זה פוגע קודם כול בעולים, קודם כול בחלשים, וקודם כול באותם אנשים שלא יודעים מה היה שם. 
       
       עכשיו, אני מסביר לך, חבר הכנסת בניזרי: העולים שעלו ארצה והגיעו לעיר כלשהי, קונים דירה בבניין שהוא זול, והם לא יודעים שלפני עשר שנים, במקום שבו נבנה הבניין היה מפעל או היתה מזבלה. תושבי העיר יודעים והעולים לא. תושבי העיר בגלל זה לא הולכים וקונים שם דירה, כי הם יודעים, ולכן הדירות שם זולות. בגלל זה גם הקבלן קיבל הנחות וכל מיני הטבות מהרשות המקומית. וכן, הוא עשה שם איזה סידור, חלק מהאדמה יכול להיות שהוא הוציא, יכול להיות שהוא עשה עוד הכנות, אבל זה פוגע בכל מקרה. אני חושב שהסברתי לך, חבר הכנסת בניזרי, למה זה קודם כול פוגע בעולים. כי הם לא יודעים. ואף אחד אחר לא יבוא. 
       
       אין במדינת ישראל רישום. במינהל מקרקעי ישראל אין רישום של אותם שטחים שיש חשש סביר שהם מזוהמים, כי היה שם מפעל, היתה שם מזבלה, או מסיבה אחרת. יכול להיות שזה מקום שעוד בזמן הבריטים היתה שם תאונה באיזה מחסן - אנחנו לא יודעים, וזה פוגע. וזה פוגע בלי לבדוק מי הוא האדם, בלי לבדוק אם הוא יהודי או ערבי, בלי לבדוק אם הוא חילוני או דתי, ובלי לבדוק באיזה מקום הוא עובד וכמה הוא מרוויח. והפלה של אשה, שהפילה כיוון שהיא גרה במקום הזה, זה אסון. ומחלה כלשהי, שאנשים חולים כיוון שהם גרים שם, זה אסון. ואם אומרים שיש פגיעה מהקרינה של אנטנות סלולריות, אז מזה הפגיעה היא יותר קשה. ופה זה הוכח. 
       
       אני מקצר את דברי. תודה רבה. 
       
היו"ר ראובן ריבלין:
       
        למה? יש לך - - -
       
יגאל יאסינוב (שינוי):
       
       אני רוצה. תודה רבה.
       
היו"ר ראובן ריבלין:
       
       תודה רבה. רבותי, השר מאיר שטרית ישיב. ואם אחרי תשובת השר לא יבקש חבר הכנסת יאסינוב להשיב, אנחנו מצביעים מייד. אז להיות מוכנים. 
       
שר התחבורה מאיר שטרית:
       
       אדוני היושב-ראש, כנסת נכבדה, הצעת החוק שלפנינו מבקשת לאסור על בניית בתי-מגורים, בנייני מסחר, מוסדות שונים, בקרקע שהשר לאיכות הסביבה או מי שהסמיכו לכך קבע שיש חשש סביר שהיא מזוהמת.
       
       למרות כוונתם הטובה של המציעים, שנועדה להגן על בריאות האזרחים, משרדי הממשלה, ובכלל זה המשרד לאיכות הסביבה, מאוחדים בעמדתם, כי תיקון לחוק התכנון והבנייה איננו המקום המתאים לקביעת הוראות בנושא. על כן החליטה ועדת השרים לחקיקה להתנגד להצעת החוק, וכמובן היא מבקשת להסיר אותה מסדר-היום. 
       
       אתה מבין, חבר הכנסת יאסינוב, שאי-אפשר שנציג איכות הסביבה יגבר על הוועדה לתכנון ובנייה, שבודקת את מה שאתה אומר, מבקשת תסקיר השפעה על הסביבה כשיש בעיה; בוועדות התכנון והבנייה יושבים נציגי איכות הסביבה ומציגים. 
       
       לכן אני מציע לחבר הכנסת יאסינוב – אם אתה מסכים, אני בהחלט, אין לי שום התנגדות שתדון בסוגיה ותלמד אותה לעומקה; תהפוך אותה להצעה לסדר-היום, היא תעבור לוועדת הפנים, תדונו בסוגיה לעומקה. אני אסכים, כמובן, להעברתה לוועדת הפנים, אם אתה מסכים. 
       
יגאל יאסינוב (שינוי):
       
       אני מוכן.
       
שר התחבורה מאיר שטרית:
       
       אתה מסכים להצעה לסדר-היום?
       
יגאל יאסינוב (שינוי):
       
       כן. 
       
היו"ר ראובן ריבלין:
       
       בסדר גמור. אם חבר הכנסת יאסינוב מסכים שהצעת החוק שלו תישאר כהצעה לסדר-היום, ולכך מסכימה הממשלה, העניין יועבר לדיון כהצעה לסדר-היום בוועדה, ולא כהצעת חוק. 

שר התחבורה מאיר שטרית:
       
       הוא מסכים?
       
יגאל יאסינוב (שינוי):
       
       כן, כן. 
       
שר התחבורה מאיר שטרית:
       
       תודה, אדוני. 
       
היו"ר ראובן ריבלין:
       
       תודה רבה. ובכן, רבותי חברי הכנסת - - -
       
נסים זאב (ש"ס):
       
       אדוני היושב-ראש, האם אני יכול להתנגד?
       
היו"ר ראובן ריבלין:
       
       לא, הוא הסיר את הצעת החוק. אתה רוצה הצעה אחרת, הצעה אחרת מהמקום. חבר הכנסת זאב, אתה מפנה את תשומת לבי לדבר נכון. אם זאת הצעה לסדר-היום, והוא מסכים להעביר לוועדה, לאדוני נותרה - - -
       
נסים זאב (ש"ס):
       
       דקה אחת, רק דקה. קוראים לזה "דקה לרפואה".
       
היו"ר ראובן ריבלין:
       
       בבקשה.
       
נסים זאב (ש"ס):
       
       אדוני היושב-ראש, ההצעה הזאת מנסה להעביר סמכויות לשר לאיכות הסביבה, והשארת הסמכויות בידי ועדת התכנון ואיכות הסביבה המקומית יותר נכונה. אני לא חושב שלשר יש היכולת לבקר בכל עיר ובכל מתחם ובכל יישוב כדי לדעת בדיוק איפה זה פחות מזיק, איפה יותר מזיק, איפה אפשרי ואיפה לא אפשרי. היום הסמכויות קיימות ברשויות המקומיות, וכך זה צריך להיות. המצב הקיים הוא הנכון ביותר, והנציג של איכות הסביבה נמצא ברשויות המקומיות. אין צורך להעביר את זה ללשכת השר.
       
היו"ר ראובן ריבלין:
       
       תודה. 
       
       ובכן, אנחנו עוברים להצבעה על ההצעה לסדר-היום של חבר הכנסת יאסינוב. רבותי חברי הכנסת, הצעה לסדר-היום בעניין חוק התכנון והבנייה (תיקון – בנייה בריאה) - מי בעד להעביר לוועדת הפנים על מנת לדון בעניין?
       
הצבעה מס' 16
       
בעד ההצעה להעביר את הנושא לוועדה – 25
בעד ההצעה שלא לכלול את הנושא בסדר-היום – 2
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.

היו"ר ראובן ריבלין:
       
       25 בעד, שני מתנגדים, אין נמנעים. אני קובע שההצעה של חבר הכנסת יאסינוב תעבור לדיון, לא כהצעת חוק, אלא כהצעה לסדר-היום. תודה.

       
הצעת חוק הקרינה הבלתי מייננת, התשס"ד-2004
 [הצעת חוק פ/2202; נספחות.]
(הצעת קבוצת חברי הכנסת)
היו"ר ראובן ריבלין:
       
       רבותי חברי הכנסת, אני מזמין את חבר הכנסת משה גפני לבוא. אני אפילו לא מסתכל לראות אם אתה נמצא, אני מזמין בלי להסתכל, אם כי תפסתי אותך בשבוע שעבר. בפעם הראשונה, קראתי לך, ולא היית.
       
משה גפני (יהדות התורה):
       
       זה בטח היה משהו עם הקואליציה.
       
       אדוני היושב-ראש, רבותי חברי הכנסת, רבותי השרים, גברתי השרה, אני מתכבד להגיש - - -
       
היו"ר ראובן ריבלין:
       
       למה אדוני לא יאמר לשרים ולכל הכנסת דברים הרבה יותר מעניינים מאשר הצעת החוק?
       
שאול יהלום (מפד"ל):
       
       אם הוא היה יודע, הוא היה אומר.
       
היו"ר ראובן ריבלין:
       
       את זה אל תגיד. הרבה דברים חבר הכנסת גפני אומר כשהוא יודע, והרבה דברים הוא אומר גם כשהוא לא יודע, אבל בעניין הזה, אם הוא לא היה מקבל רשות, הוא לא היה אומר.
       
צבי הנדל (האיחוד הלאומי - ישראל ביתנו):
       
       למה מתכוון היושב-ראש?
       
היו"ר ראובן ריבלין:
       
       דברים שהם יותר מעניינים, אפילו מהצעת החוק שלך. בבקשה.
       
משה גפני (יהדות התורה):
       
       אני מתכבד, אדוני היושב-ראש, להגיש למליאת הכנסת את הצעת חוק הקרינה הבלתי מייננת, התשס"ד-2004. הצעת החוק היא ביוזמת חברת הכנסת לאה נס וביוזמתי, ושותפים לה חברי הכנסת רומן ברונפמן, שאול יהלום, אהוד יתום, איתן כבל, משה כחלון, חיים כץ, מיכאל מלכיאור, מרינה סולודקין, יאיר פרץ ויורי שטרן.
       
       רבותי, המצב היום הוא שלגבי הקרינה שמסכנת חיי אדם, אין חוק במדינת ישראל שמסדיר את העניין של אכיפה, של בקרה, של פיקוח. אני כבר לא מדבר על איכות הסביבה, אני לא מדבר על איכות החיים, מדובר על החיים עצמם. מדובר על מצב שבו גם חברת החשמל וגם חברות סלולריות מסכנות חיי אדם, ובמדינה מודרנית, בעידן שאנחנו מצויים בו, אין חוק שמסדיר את כל מה שנוגע בקרינה, מי מפקח על זה באופן מדויק. מה שנעשה היום, נעשה למרבה האבסורד מכוח תקנות, תקנות הרוקחות, 1980, בתקופה שלפני ההתפתחות הטכנולוגית שקרתה מאז, שהתפתחה מאז.
       
היו"ר ראובן ריבלין:
       
       חבר הכנסת נודלמן, עד שיגיע תורך אני אחזור. בוא תחליף אותי, כי חבר הכנסת גפני מתכוון לנצל את כל עשר הדקות כדי להסביר היטב את פשר חוקו.
       
משה גפני (יהדות התורה):
       
       כאשר מדינה איננה מתאימה את עצמה לעידן שבו אנחנו מצויים, והיא משתמשת בתקנת הרוקחות מ-1980, נדמה לי, בעידן ההתפתחות הטכנולוגית שאנחנו מצויים בה היום, ומסכנים חיי אדם, פשוטו כמשמעו – זה בלתי מתקבל על הדעת. הכנסת כבית-המחוקקים איננה יכולה להשלים עם מצב כזה, ועל כן אנחנו מציעים את הצעת החוק הזאת.
       
       אני מבקש לספר לכנסת סיפור, סיפור מהחיים, שהוא פרט שמעיד על הכלל. התפרסם מחקר של המשרד לאיכות הסביבה על קרינה ממתקנים של חברת החשמל ליד בתי-ספר, בתי-מגורים, ורבים מהמקרים היו ברחוב אחד בעיר בני-ברק, ברחוב חזון-אי"ש, רחוב שאיננו רחב, אבל רחוב מרכזי, שיש בו עמודי מתח גבוה, ויש קרינה ליד בתי-ספר וליד בתי-מגורים במידה שמסכנת חיי אדם.
       
       פניתי לחברת החשמל, וביקשתי מהם שהיות שהם בלאו הכי חופרים את הכביש – הם חפרו את הכביש מכיוון שהם היו צריכים להעביר קו מתח גבוה בכביש גהה, ובכביש גהה המשטרה לא אפשרה להם לחפור, הם באו לרחוב חזון-אי"ש, חפרו ושמו שם קווי מתח גבוה – פניתי לחברת החשמל ואמרתי להם, שבאותה הזדמנות שהם בלאו-הכי חופרים את הכביש, תטמינו את קווי המתח הגבוה שנמצאים ברחוב ומסכנים חיי אדם.
       
שר התחבורה מאיר שטרית:
       
       הקרינה מהחשמל היא מייננת או לא מייננת?
       
משה גפני (יהדות התורה):
       
       מייננת. יש על זה מחלוקת, ותיכף אני אומר על מה המחלוקת.
       
       ביקשתי מחברת החשמל, שאם בלאו הכי חופרים, ולא עולה להם עוד כסף, שיטמינו את קווי המתח הגבוה; בלאו הכי הם עושים את העבודה, שיורידו את הקווים. חברת החשמל הכניסה את קווי המתח הגבוה, שלא קשורים לעיר הזאת, שקשורים לדרך בין-עירונית, בגלל העובדה שהמשטרה לא אפשרה להם, הם הטמינו שם את קווי המתח הגבוה. העיר סבלה והתושבים סבלו במשך שנה שלמה, אבל את קווי המתח הגבוה הם לא הטמינו. כל אחד מוזמן לבוא ולראות איך עומדים שנאים, ממש מפריעים לנסיעה בכביש, שהוא כביש פקוק, ואיך קווי המתח הגבוה נמצאים ממש על חלונותיהם של בתי-מגורים ובתי-ספר. וחברת החשמל עושה כרצונה, וכבר לא מדובר על כסף, בוודאי לא על כסף גדול. וכך בכל יישוב ויישוב ובכל מקום ומקום. 
       
       המצב הזה הוא מצב אבסורדי. הכול נעשה למען בצע כסף. מסכנים חיי אדם כי אולי יעלה יותר כסף להתקין את קווי המתח במקומות מסוימים. הטמנה בקרקע עולה יותר כסף.
       
       אני מבקש לומר, שהצעת החוק בעצם נדרשה ועלתה פעמים מספר בוועדות בכנסת על-ידי המשרד לאיכות הסביבה. המשרד לאיכות הסביבה דורש את חקיקת החוק הזה. משרד התשתיות מתנגד לחוק, בגלל העובדה שהוא מייצג את חברת החשמל, משתי סיבות מרכזיות. הוא מתנגד בכלל לחוק, אבל אני מבקש להתייחס אל שתי הסיבות המרכזיות. 
       
       סיבה אחת, טוענת חברת החשמל, ובעקבות זאת היה ויכוח קשה בוועדת השרים לחקיקה, שזה יעלה להם הרבה מאוד כסף. הם כמובן מדברים במיליארדים, על סכומים אסטרונומיים, שלא היו ולא נבראו, לא משל ולא נמשל. אני תיכף אדבר על הפתרונות.
       
       הדבר השני שטוענת חברת החשמל, באמצעות משרד התשתיות, בדיון בוועדת השרים, שעל-פי ארגון הבריאות הבין-לאומי התקן הוא 1,000 מיליגאוס. טוען המשרד לאיכות הסביבה שזה לא נכון, מכיוון שארגון הבריאות הבין-לאומי מדבר על קרינה של 1,000 מיליגאוס אם זה באופן מקרי, לא על מצב שבו יש שנאי או קו מתח גבוה או אנטנה סלולרית שנמצאת באופן קבוע. כל מה שארגון הבריאות הבין-לאומי מדבר עליו הוא על מצב ארעי. כשקורה מצב כזה, זו איננה סכנת נפשות. אבל אם מדובר – כך טוען המשרד לאיכות הסביבה, והוא צודק – אם מדובר על קרינה קבועה - - -
       
קריאה:
       
       - - -
       
משה גפני (יהדות התורה):
       
       זה גם חוק שלך. אני כבר מסיים. 
       
       אבל אם מדובר על מקרים שבהם יש קרינה קבועה, טוען המשרד לאיכות הסביבה שזה צריך להיות 10 מיליגאוסים, ולא 1,000. 
       
       הוויכוח בשני הנושאים האלה - לפני שהעליתי את הצעת החוק דיברתי עם מנכ"לית המשרד לאיכות הסביבה, מיקי הרן, והיא אמרה לי, שבשני הנושאים הללו שהם - - -
       
אופיר פינס-פז (העבודה-מימד):
       
       - - -
       
משה גפני (יהדות התורה):
       
       אני מסיים. בשני המקרים האלה, אומרת מנכ"לית המשרד לאיכות הסביבה, הגענו להסכמה. לגבי הנושא של הוויכוח על כמה מיליגאוס, אנחנו נתפשר, בסופו של דבר, אנחנו נוריד בתקנות את הנושא של המדידה – אם מדובר ב-1,000 מיליגאוס או ב-10, ואנחנו נדבר על הכלים ועל האפשרויות הטכניות הקיימות כדי למנוע את הקרינה. 
       
       לגבי הוויכוח עם חברת החשמל על כמה כסף מדובר – מה שיוחלט ומה שיהיה בתקנות הוא, שבמקרים שבהם ההוצאה הכספית היא באופן חריג יוצאת מגדר הרגיל, חברת החשמל תהיה שותפה להחלטה בעניין הזה. 
       
       אני מבקש לומר לכנסת – אני מבקש את תמיכת חברי הכנסת. אני מבקש לומר, שאני מקבל את עמדתה של הממשלה באמצעות מה שאמרה לי המנכ"לית של המשרד לאיכות הסביבה. אני מקבל, חברת הכנסת לאה נס, אני מדבר גם בשמך, בעניין הזה. אנחנו מקבלים את עמדתה של מנכ"לית המשרד לאיכות הסביבה. בהמשך החקיקה הממשלה תביא גם את החוק שלה, אנחנו נאחד את החוקים, ואנחנו מקבלים את עמדת הממשלה, כפי שהיא מובעת בעניין הזה על-ידי מנכ"לית המשרד לאיכות הסביבה, ואני מבקש את תמיכת הכנסת בהצעת החוק של רבים מחברי הכנסת, הצעת החוק שעוסקת בפיקוח נפש. תודה רבה. 

היו"ר חמי דורון:
       
       תודה רבה, חבר הכנסת גפני. אדוני השר. 
       ן
שר התחבורה מאיר שטרית:
       
       אדוני היושב-ראש, אני מודה שבעניין הזה של הקרינה המייננת והבלתי מייננת, כבר מייננים לנו את המוח שנתיים. העבירו עשרות הצעות חוק על קרינה מייננת ובלתי מייננת, ואני מוכרח לומר שלא כולם בדיוק מבינים את המושגים – מה זה מיינן ומה זה בלתי מיינן. 
       
אילן שלגי (שינוי):
       
       - - - הממשלה נרדמה. 
       
שר התחבורה מאיר שטרית:
       
       כן, וגם אתה היית בממשלה כשהתנגדנו לחוקים הללו. 
       
       חבר הכנסת גפני, אני צריך את תשובתך, כדי שאדע כיצד לענות. כשאתה אומר שאתה מסכים להצעת הממשלה והחוקים יאוחדו, האם אתה אומר שאתם מסכימים להמתין עד שתוגש הצעת חוק ממשלתית? 
       
משה גפני (יהדות התורה):
       
       אדוני השר, אנחנו מסכימים להמתין להצעת החוק, אני רק מאוד מבקש שזה יהיה בזמן סביר. 
       
שר התחבורה מאיר שטרית:
       
       אני לא יכול להתחייב על פרק זמן סביר, כי לא אני מכין אותה. אתה יודע. אם הייתי מכין אותה הייתי אומר לך – ביום זה וזה. אבל אם אתה אומר לי שאתה מסכים להמתין להצעת החוק הממשלתית - - - 
       
משה גפני (יהדות התורה):
       
       אנחנו מסכימים לחכות, אבל צריך להיות היגיון. 
       
שר התחבורה מאיר שטרית:
       
       עד סוף הכנסת הזאת? 
       
היו"ר חמי דורון:
       
       חבר הכנסת גפני, אתה לא מבין שזה או-טו-טו, בתוך 30, 60, 90 - - - 
       
שר התחבורה מאיר שטרית:
       
       תראה, עכשיו כנס החורף, שייגמר עוד חודשיים. אני חושב שהזמן הסביר הוא שישה חודשים. אם מקובל עליך – זה זמן סביר לממשלה להכין חוק, בהכירך את הממשלה. שישה חודשים זה סביר. אז אם אתה מסכים להמתין שישה חודשים – נמתין, אם לא - תחזור לכאן, לדיון. מותר לך. אם אתה מסכים לשישה חודשים, אני אתמוך בעניין. אתה קובע. שישה חודשים. לא אמרתי היריון של תשעה חודשים. שישה חודשים. והעלות, אגב - - -
       
היו"ר חמי דורון:
       
       חבר הכנסת גפני, אני מציע לך להסכים. 
       
נסים זאב (ש"ס):
       
       הממשלה לא תכין עוד ארבע שנים הצעת חוק כזאת. 
       
שר התחבורה מאיר שטרית:
       
       העלות היא מיליארדים. אני צריך תשובה, חבר הכנסת גפני. שנשאל את הרב אלישיב? 
       
משה גפני (יהדות התורה):
       
       עד תחילת כנס הקיץ. 
       
גדעון סער (הליכוד):
       
       בסדר.
        
שר התחבורה מאיר שטרית:
       
       לאור הסכמתו של חבר הכנסת גפני, אני מבקש לענות על הצעת החוק כדלקמן: מטרתה של הצעת החוק שלפנינו היא הגנה על הציבור ועל הסביבה מפני חשיפה להשפעות הקרינה הבלתי מייננת. ההצעה כוללת הוראות בנושאים שונים, ובכלל זה רישוי, אכיפה, פיקוח, ענישה והטלת אגרות. הצעה זו מבוססת על תזכיר חוק שהכין המשרד לאיכות הסביבה, אשר מסדיר את הנושא בכללותו ובאופן מקיף. ההצעה הממשלתית נמצאת בימים אלה בדיונים לקביעת נוסח מוסכם בין משרדי התשתיות ואיכות הסביבה. למרות זאת, חברי הכנסת המציעים בחרו שלא להמתין לעמדת הממשלה בנוגע להצעת החוק הנדונה. לכן, לאור הסכמתו של חבר הכנסת גפני להמתין להצעת החוק הממשלתית, אני מציע שננכה מזה את כל הזמן שאתם מעכבים בהקמת הממשלה, כדי שיהיו שרי תשתיות לזה. אבל, לנוכח הזמן שחבר הכנסת הסכים להמתין בו להצעת החוק הממשלתית שתוגש, אנחנו תומכים בהצעת החוק, ומציעים להעביר אותה לוועדה, כדי ששם תמתין להצעה הממשלתית ותתאחד אתה. 
       
היו"ר חמי דורון:
       
       תודה רבה, אדוני השר. חבר הכנסת גפני, זה מוסכם עליך? 
       
משה גפני (יהדות התורה):
       
       כן, כן – עד תחילת כנס הקיץ. 
       
היו"ר חמי דורון:
       
       בסדר גמור. שלא יהיו אחר כך שינויים. 
       
       רבותי, אנחנו מצביעים. 
       
הצבעה מס' 17
       
בעד ההצעה להעביר את הצעת החוק לדיון מוקדם בוועדה – 28
נגד - אין
נמנעים - אין
ההצעה להעביר את הצעת חוק הקרינה הבלתי מייננת, 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       

היו"ר חמי דורון:
       
       בעד - 28 חברים, אין מתנגדים ואין נמנעים. אני קובע שהצעת חוק הקרינה הבלתי מייננת, התשס"ד-2004, עברה בקריאה טרומית, והיא תעבור לוועדת הפנים ואיכות הסביבה, ושם תמתין עד להבאת הצעת החוק הממשלתית ולדיון יחד. עד תחילת כנס הקיץ, כפי שהוסכם בין הממשלה לבין המציע. תודה רבה.
       
       
הצעת חוק היערכות בסיסית לרעידת אדמה, התשס"ה-2004
 [הצעת חוק פ/2913; נספחות.]
(הצעת חבר הכנסת רן כהן)

היו"ר חמי דורון:
       
       אנחנו עוברים להצעת החוק הבאה: הצעת חוק היערכות בסיסית לרעידת אדמה, התשס"ה-2004, של חבר הכנסת רן כהן. בבקשה. 
       
רן כהן (יחד):
       
       אדוני היושב-ראש, רבותי השרים, חברות וחברי הכנסת, אני מודה על האמת, שאני חיכיתי מתי תהיה כבר רעידת אדמה באיזה אזור בעולם, כדי להעלות את הצעת החוק הזאת. כי מה לעשות, אנחנו כנראה לא מגיעים לשום החלטות ממשיות עד שהאש לא מתקרבת ועד שהסכנה לא נמצאת ממש בפתח בתינו. 
       
       לדאבוני הרב, האסון בדרום-מזרח אסיה תבע קורבנות אדירים, אבל בואו נזכור דבר אחד,  שהקורבנות הללו מתו בשל הצונאמי שבא בעקבות רעידת אדמה. המקור – רעידת אדמה. אנחנו, חברי הכנסת, חיים ליד אחד האזורים המסוכנים ביותר מבחינת רעידות אדמה על פני כדור הארץ. מדינת ישראל, אני יכול לומר את זה באופן הברור והמוחלט ביותר – כמו גם, אגב, מדינות בסביבתנו – לא מוכנה לרעידת אדמה. ומי שחי לאורך השבר הסורי-אפריקני ולא מוכן לרעידת אדמה, ויש לזה רק משמעות אחת: זה כמעט נכונות להתאבד. 
       
       אני אתן לכם, רבותי, חברי הכנסת, דוגמאות מארבעה משרדי ממשלה שבאף אחד מהם אין שום מוכנות לרעידת אדמה. קחו את משרד הבינוי והשיכון. אתם יודעים כמה בניינים יש במדינת ישראל, שלפי דוח מבקר המדינה, במקרה של רעידת אדמה בעוצמה של 6 ומעלה בסולם ריכטר, יתמוטטו על יושביהם ויקברו למעלה מ-10,000 אזרחים? עשרות אלפי בניינים. ואף אחד לא מוכן שם, וגם אין שום תוכנית שם. 
       
       אתן דוגמה שנייה – משרד החינוך. מה יקרה אם רעידת אדמה תתרחש, חלילה, בשעות הלימודים בבתי-הספר, בשעות שבהן נמצאים רבים מאוד בתוך מרכזי תרבות, במתנ"סים. מישהו כאן יודע כמה אנשים פשוט ייקברו בתוך הבתים הללו? אבל, אין שום תוכנית עד עכשיו, לא למשרד הבינוי והשיכון ולא למשרד החינוך.
       
       דוגמה שלישית, שאני מכיר אותה היטב, היא משרד התעשייה והמסחר. כל עובדי ישראל נמצאים במהלך יום עבודתם במרכזי תעשייה ומסחר. אני יכול לומר לכם שאני הקמתי בזמני ועדה בראשות פרופסור גליק, זכרו לברכה, שתבדוק. המצב הוא קטסטרופה. לאזורי תעשייה ועסקים אין מוכנות לקבל פני רעידת אדמה. הסכנה קשה ביותר, והיא יכולה לגרום לאסון לאומי נורא.
       
       דוגמה רביעית היא משרד הבריאות. איך ערוכה כל מערכת הבריאות, בתי-החולים, המרפאות ומרכזיים רפואיים, למקרה של רעידת אדמה? כלום. שום דבר לא מוכן. אין שום תוכנית כזאת.
       
       אני אומר לכם גם יותר מזה. גם לכל דוחות מבקר המדינה הספציפיים בתחומים שונים לא היתה שום היענות.
       
       מה שאנחנו מציעים כאן, בהצעת החוק הזאת, לדעתי הוא דבר מאוד ענייני ופשוט, וגם לא יקר, לפחות לא במהלך יישומו המעשי. ההצעה מחייבת כל משרד ממשלתי לגבש תוכנית מקיפה שיהיה בה כדי למנוע את הפגיעה באזרחים וברכוש שבתחום סמכותו. כל משרד כזה יכין את התוכנית הזאת גם בתיאום עם משרדים נוספים שמשיקים לתחומי סמכותו. כל התוכניות הללו יובאו במקובץ בתוכנית ממשלתית אחת אל הממשלה, והממשלה תביא את התוכנית הזאת אל ועדת הכלכלה של הכנסת, כדי שגם הכנסת תהיה מעורבת בהכנת תוכנית לאומית לפגוש מקרה של רעידת אדמה ולמנוע את הסכנות. תסבירו לי מה רע בתוכנית הזאת, אלוהים אדירים.
       
היו"ר חמי דורון:
       
       חברי הכנסת שטרן וכחלון. חבר הכנסת כחלון וחבר הכנסת שטרן.
       
רן כהן (יחד):
       
       יש כאן באמת מישהו שמשלה את עצמו, מלבד כל אלה שרוצים לעצום את העיניים מול הבאות? מישהו כאן מעלה בדעתו שממש בטוח שלא תהיה רעידת אדמה? אני יכול לומר לכם, שהמדענים אומרים שבטוח שתהיה רעידת אדמה. השאלה היא אם זה יהיה בעוד חמש דקות או בעוד שנתיים או בעוד עשר שנים.
       
מיכאל איתן (הליכוד):
       
       מה שבטוח זה שתהיה או לא תהיה רעידת אדמה.
       
רן כהן (יחד):
       
       זה הכי בטוח. אבל, רעידת אדמה סביר מאוד שתהיה.
       
עמרם מצנע (העבודה-מימד):
       
       בטוח שתהיה, והשאלה היא מתי.
       
רן כהן (יחד):
       
       כל העניין הוא באמת רק מתי ובאיזו עוצמה ומה יהיו מספר הקורבנות והאסונות בעטיה. מישהו מוכן שאנחנו נהיה ברמת התכוננות והתארגנות כמו של המדינות בדרום-אסיה עכשיו? לא ראוי שנהיה מוכנים יותר טוב?
       
       רבותי חברי הכנסת, זאת כל התוכנית. אין לה בעיה חוץ מדבר אחד - שהמדינה תתנהל באופן רציונלי, הגיוני ואחראי. רק ממשלה לא-אחראית יכולה להתנגד להצעת חוק כזאת. ממשלה אחראית היתה צריכה לעשות זאת בלי הצעת חוק. אבל, אני מציע שהכנסת תאמר לממשלה: גם אם את לא רוצה, אנחנו, הכנסת, אומרים לך: רוצה אני שתהיה תוכנית כזאת, כדי שמדינת ישראל תהיה מוכנה, ואולי גם מוכנה לעצמה ואולי גם לסביבתה, כדי שחלילה רעידת אדמה לא תהרוס עלינו את בתינו, את קיומנו, את בריאותנו, ובעיקר לא תהרוג הרבה מאוד נפשות.
       
       אני שב ומזכיר: מדינת ישראל נמצאת באחד המקומות הכי מסוכנים לרעידת אדמה בעולם, ואני מציע שנהיה מוכנים לזה כראוי. העובדה שעד היום זה לא קרה בקנה מידה של אסון עדיין לא אומרת שזה לא יקרה. לפני חמש שנים נהרגו בטורקיה ביום אחד 17,000 טורקים מרעידת אדמה, והם לא היו מוכנים. אנחנו היינו נהדרים, ואפילו שלחנו משלחות לעזור להם. בואו לא נחכה שיבואו לעזור לנו. בואו נעזור לעצמנו. אדוני, תודה רבה.
       
היו"ר חמי דורון:
       
       תודה רבה.

       
הצעת חוק היערכות מוקדמת לרעידת אדמה, התשס"ה-2004
[הצעת חוק פ/2792; נספחות.]
(הצעת קבוצת חברי הכנסת)
       
היו"ר חמי דורון:
       
       יש לנו הצעת חוק מוצמדת של חבר הכנסת מיכאל נודלמן - הצעת חוק היערכות מוקדמת לרעידת אדמה, התשס"ה-2004. חבר הכנסת נודלמן, בבקשה. לאחר מכן, השר שטרית יענה על שתי ההצעות גם יחד.
       
מיכאל נודלמן (האיחוד הלאומי - ישראל ביתנו):
       
       אדוני היושב-ראש, חברי הכנסת, אני חושב שצריך להיות חוק. אני עוסק בנושא הזה זו הקדנציה השלישית, וכל פעם יש ועדות, יש ועדות ציבוריות, יש ועדות בכנסת ויש ועדות במשרדים, אבל מזה אין תוצאות. יש פה קבוצת חברי כנסת - חברי הכנסת הירשזון, רוחמה אברהם, אלי אפללו, מיכאל גורלובסקי, אבשלום וילן, איוב קרא ועמרי שרון - שחושבים שצריך להיות חוק. אני לא יודע איזה חוק דומה לזה ואם החוק של חבר הכנסת רן כהן דומה לחוק שלנו, אבל אני  חושב שאלה חוקים דומים.
       
       אני רוצה להוסיף לגבי הקטסטרופה שנגרמה מרעידות אדמה שפקדו בשנים האחרונות אזורים רבים בעולם - טורקיה, קולומביה, יוון והאסון שהתרחש לפני זמן קצר במזרח וגורם לאסונות גדולים באינדונזיה, בסרי-לנקה, בהודו, עם 150,000 קורבנות של אסון טבע – עד שאין מנוס מכוננות לסכנה כזאת בישראל. אמרתי שאנחנו חיים בפורמולה של "הכול יהיה בסדר". אני חושב שאנשים שהיו שם, גם תיירים, חשבו שהכול יהיה בסדר, ואנחנו יודעים איזה "בסדר" ואיך זה נגמר.
       
       לכן, אנחנו מציעים הצעת חוק המסדרת את העניין של הכנת המדינה לאסון טבע אפשרי. בלי ספק תהיה פה רעידת אדמה. כל המומחים אומרים שרעידת האדמה האחרונה היתה לפני יותר מ-50 שנה, ובכל 50 שנה - - -
       
היו"ר חמי דורון:
       
       - - -
       
מיכאל נודלמן (האיחוד הלאומי - ישראל ביתנו):
       
       דבר ראשון - אני לא יודע מי צמוד למי. אם פורמלית אני צמוד לחבר הכנסת רן כהן, אני מוכן לדבר שלוש דקות.

היו"ר חמי דורון:
       
       זו דווקא הצמדה מעניינת. בכל זאת, לקצר קצת.
       
מיכאל נודלמן (האיחוד הלאומי - ישראל ביתנו):
       
       מטרת החוק היא, שכל משרד יכין תוכניות - תוכניות שיחזיקו את המתקנים שהם בפיקוח המשרדים האלה. מוסדות בריאות, משטרה, צבא צריכים להיות מוכנים. כל זה צריך לעבוד כמו שעון. אומרים לי שיש משהו, אבל אני לא שמעתי על לימודים או על תרגילים כלשהם. לא היה שום דבר. אנחנו לא מוכנים לאסון - אני לא מדבר על אסון כמו שהיה עכשיו, אבל לאסון הכי קטן, של 6 בסולם ריכטר, אנחנו לא מוכנים.
       
       אני קורא לכולם להיות אחראיים. הממשלה לא יכולה ולא רוצה להיות אחראית. היא מתנערת מאחריות. אבל חברי הכנסת צריכים להיות אחראיים ולהצביע בעד החוק.
       
היו"ר חמי דורון:
       
       תודה רבה. אדוני השר, תשובת הממשלה בבקשה.

שר התחבורה מאיר שטרית:
       
       אדוני היושב-ראש, אני מתכבד להשיב על הצעות החוק של חבר הכנסת רן כהן וחבר הכנסת נודלמן. אני מודה שאני אסביר את הצעת החוק כדי לוודא שהכנסת תבין את המצב. כאשר אני רואה שיש פה נוגדה יותר גדולה מיחדה - כאן אני משתמש בביטויים שאתמול קראתי שהאקדמיה לעברית דנה בהם, שקואליציה תיקרא יחדה ואופוזיציה תיקרא נגדה - אז כאשר אני רואה שהנגדה פה מאוד גדולה זה מחייב הסבר יותר ארוך לחברי הנגדה מאשר לחברי היחדה. 

היו"ר חמי דורון:
       
       אתה צריך שהיחדה תתחיל לזרום פנימה. 

אברהם הירשזון (הליכוד):
       
       - - -

שר התחבורה מאיר שטרית:
       
       בדיוק, אני צריך שהיחדה תגיע. 

היו"ר חמי דורון:
       
       זאת אומרת, אתה הולך עכשיו לפיליבסטר. הבנו. יש לך עשר דקות, אדוני השר, זה מספיק זמן. אתה לא צריך פיליבסטר.

שר התחבורה מאיר שטרית:
       
       אדוני היושב-ראש, דבר אחד ברור - האומר דבר בשם אומרו, בשם חבר הכנסת מיקי איתן, שדיברנו עכשיו על הצעת החוק - דבר אחד בטוח: שתהיה רעידת אדמה, או שלא תהיה. 

יולי תמיר (העבודה-מימד):
       
       זה כמו הערכות של שירותי הביטחון - - -


שר התחבורה מאיר שטרית:
       
       בדיוק, אני משתמש בהערכות. אני יודע שכמובן, כאשר קורה אירוע כמו זה שקרה בדרום-מזרח אסיה, ברור שזה מעורר חברי כנסת להתייחס לנושא ולטפל בנושא ולבדוק באמת אם עושים בעניין הזה מספיק, ואין לי ספק שכוונתם של המציעים היא כוונה טובה תמיד, היא לא השתנתה. רן כהן מטפל בעניין הזה לא מהיום, יש לו הצעת חוק קודמת, שאני זוכר שהממשלה תמכה בה - אני לא יודע איפה היא עומדת היום - של בניית בניינים - - -

רן כהן (יחד):
       
       לא תמכה. הממשלה התנגדה. 

שר התחבורה מאיר שטרית:
       
       התנגדה לה, אבל זה עבר.

רן כהן (יחד):
       
       לא. לצערי לא.

שר התחבורה מאיר שטרית:
       
       הצעת החוק שלפנינו, על כל פנים, מבקשת למנוע קריסת המערכות במקרה של רעידת אדמה. בישיבת ועדת השרים לחקיקה מיום 2 בינואר 2005 הוחלט להתנגד להצעת החוק מהטעמים הבאים: 1. התקבלו כמה החלטות בממשלה לעניין היערכות לטיפול ברעידות אדמה. הוקמה ועדת שרים בנושא, שלצדה ועדת היגוי מקצועית בראשותו של ד"ר אפרים לאור. בוועדת השרים משתתפים כל משרדי הממשלה הרלוונטיים. 2. בהחלטות הממשלה הוגדרו המטלות לוועדת השרים - מטלות זהות במהותן לאלה המוצעות בהצעת החוק של חבר הכנסת רן כהן, ומנוסחות - - 

אילנה כהן (עם אחד):
       
       אבל אתה עצמך יודע שזה רק ועדה - - -

שר התחבורה מאיר שטרית:
       
       - -  כתוכנית פעולה. 3. הצעת החוק - בקשר להיערכות למזעור סיכונים מרעידת אדמה - צריכות ראשית להידון ביסודיות וברצינות בפורום מקצועי. 
       
       זה ברור שהצעת החוק, כפי שהיא מוגשת, איננה יכולה אכן לפתור את כל הבעיות המתעוררות בגין הצורך להיערך לרעידת אדמה.
       
       היה צורך בהצעות חוק, חברי הכנסת רן כהן ונודלמן, אילו הממשלה לא היתה עושה דבר בעניין, אבל כפי שאני מסביר, הממשלה באמת עשתה פעולות בעניין. טיפלו בעניין, הוקצה לזה תקציב של 50 - - -

אבשלום וילן (יחד):
       
       - - - לפריימריס, ומה קורה? - - - מי שיתמוך בפריימריס לא ירוץ לרשימה - - -

שר התחבורה מאיר שטרית:
       
       מאה אחוז, אז אולי נחפש אצלכם מקום. 

יולי תמיר (העבודה-מימד):
       
       - - - היחיד שתמך בפריימריס - - -

אבשלום וילן (יחד):
       
       - - -

היו"ר חמי דורון:
       
       חבר הכנסת וילן, זו באמת תהיה רעידת אדמה.

יולי תמיר (העבודה-מימד):
       
       גם אתם - - - אל תתייהר.

היו"ר חמי דורון:
       
       חברת הכנסת יולי תמיר, אל תמשכי אותי בלשון בבקשה.

יולי תמיר (העבודה-מימד):
       
       אני אמשוך - - -


שר התחבורה מאיר שטרית:
       
       חבר הכנסת וילן, יכול להיות שאתה רוצה שנדון בהחלטות בוועידת הליכוד, אבל בעיני, ועידת הליכוד לא יכולה לקבל החלטה כזאת. זו החלטה לא חוקתית, אף אחד לא יכול לקבל החלטה כזאת, כי אוי ואבוי אם היינו במצב כזה שהמפלגות יכלו להחליט - מי שיש לו עיניים כחולות לא ירוץ במפלגה; מי שיש לו עיניים שחורות  לא ירוץ במפלגה. יש חוקים במדינת ישראל והם קובעים, ואני מאמין שבסופו של דבר - אני מקווה - השכל יגבר. ממילא אין לזה שום משמעות - להחלטה כזאת - ובעיני זאת החלטה מטורפת לחלוטין אם מישהו יציע אותה, ולכן ברור שאני מתנגד לה ואני גם לא חושש או נבהל ממנה.

היו"ר חמי דורון:
       
       אבל אתה יודע שהיא תעבור ברוב גדול. 

שר התחבורה מאיר שטרית:
       
       יכול להיות, אז מה, אבל אין לה שום ערך. היא יכולה לעבור ברוב גדול של 20. אין שום ערך להחלטה הזאת, כי בסוף מה שיקרה - אם זה יעבור, יכול להיות שיישאר ליכוד אחר, יישאר עם חבר כנסת אחד או שניים, ויהיה אולי ליכוד אחר, חדש, עם עמדות חדשות ושונות מטירוף המערכות הזה. יכול להיות שפה זה עניינים של ועידת הליכוד, אבל מאחר שאנחנו עוד מעט מפסיקים את ההצבעות ועוברים לוועידה - אני חושב שזה נוגע לכל חברי הכנסת ולכל הסיעות, שצריכות להיזהר מה יקרה מחר. 
       
       לכן, חברי הכנסת, אני רוצה לומר - הממשלה נערכה לעניין, חבר הכנסת רן כהן, והקציבה 50 מיליון שקל לסוגיה הספציפית הזאת. יושבת ועדה בין-משרדית של אנשי מקצוע מכל ה"לֶוֶולים" שדנה בהיערכות של המדינה וקובעת תקנות וצריכה להביא לממשלה את מסקנותיה. 
       
       הייתי מציע, חבר הכנסת רן כהן, אם יהיה מקובל עליך - אתה מעלה סוגיה שכדאי להתייחס אליה, אבל לאו דווקא בהצעת חוק. אם אתה מסכים להעביר את הנושא להצעה לסדר-היום, נעביר אותה לוועדה המתאימה שמטפלת בעניין הזה - או ביקורת המדינה, או פנים, או כלכלה; תזמין לשם את נציגי הממשלה ואת ראש הוועדה בעניין הזה, יסבירו לוועדה מה עושים בעניין הזה כרגע, ולדעתי אז תפיק תועלת הרבה יותר גדולה מאשר מהצעת חוק.
       
       אם זה מקובל עליך - ואני לא יודע להגיד אם זה מקובל עליך או לא מקובל עליך - אני מסכים להעביר אותה כהצעה לסדר-היום, ולדעתי אתה משיג אפקט יותר משמעותי בדיון בסוגיה, בשיחה עם אנשי המקצוע. אם לא מקובל עליך, כמובן אני אבקש להסיר אותה מסדר-היום. up to you.

רן כהן (יחד):
       
       אדוני השר, אני לא מסכים להצעה. אני מציע - - - להעביר את הצעת החוק לוועדה. שתבוא הממשלה - - -

שר התחבורה מאיר שטרית:
       
       אתה מכיר את נוהלי הממשלה. לכן, אדוני, אם כן, לאור התנגדותי להצעתו של חבר הכנסת רן כהן, אני מציע להסיר את ההצעה מסדר-היום. 

היו"ר חמי דורון:
       
       תודה רבה.

רן כהן (יחד):
       
       אדוני היושב-ראש, אני מבקש להעביר את ההצעה לוועדת הפנים.

היו"ר חמי דורון:
       
       אדוני, יש לך זכות לענות חמש דקות. אתה רוצה? 

רן כהן (יחד):
       
       אני רוצה לאשר את ההצעה - - -

היו"ר חמי דורון:
       
       בסדר, הבנתי שאתה רוצה להעביר את ההצעה. 

רן כהן (יחד):
       
       לוועדת הפנים ואיכות הסביבה.

היו"ר חמי דורון:
       
       הבנתי. על-פי התקנון זה צריך לעבור לוועדת הכלכלה, אם היא תעבור. לכן, מאחר שהצעת ועדת הפנים, זה יעבור לוועדת הכנסת. אתה רוצה לענות?

רן כהן (יחד):
       
       לא. 

היו"ר חמי דורון:
       
       חבר הכנסת נודלמן, יש לך אפשרות לענות שלוש דקות. האם אתה מעוניין לענות?

קריאות:
       
       - - -

מיכאל נודלמן (האיחוד הלאומי - ישראל ביתנו):
       
       לא.
       
       
היו"ר חמי דורון:
       
       אנחנו פונים להצבעה. רבותי חברי הכנסת, אנחנו מצביעים על שתי הצעות חוק בנפרד. הצעת חוק היערכות בסיסית לרעידת אדמה, התשס"ה-2004, של חבר הכנסת רן כהן - אנחנו מצביעים, בבקשה.

הצבעה מס' 18
       
בעד ההצעה להעביר את הצעת החוק לדיון מוקדם בוועדה - 39
בעד ההצעה להסיר מסדר-היום את הצעת החוק - 22
נמנעים - אין
ההצעה להעביר את הצעת חוק היערכות בסיסית לרעידת אדמה, 
התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר חמי דורון:
       
       ובכן, בעד - 39 חברי כנסת, 22 מתנגדים. אני קובע שהצעת חוק היערכות בסיסית לרעידת אדמה, התשס"ה-2004, של חבר הכנסת רן כהן, עברה בקריאה טרומית. על-פי תקנון הכנסת - - -

קריאות:
       
       - - -

השר לביטחון פנים גדעון עזרא:
       
       יש עוד הצבעה.

היו"ר חמי דורון:
       
       אדוני השר, עוד לא סיימנו את ההצבעה. אנחנו מצביעים גם על ההצעה השנייה, אז אנא ממך. 
       
       הצעת החוק תעבור לדיון - בוועדת הכלכלה על-פי התקנון - מאחר שרן כהן ביקש שהיא תעבור לוועדת הפנים, היא תעבור לוועדת הכנסת. 
       
       אנחנו מצביעים על הצעת החוק השנייה: הצעת חוק היערכות מוקדמת לרעידת אדמה, התשס"ה-2004, של חבר הכנסת מיכאל נודלמן. אנחנו מצביעים. 

הצבעה מס' 19
       
בעד ההצעה להעביר את הצעת החוק לדיון מוקדם בוועדה - 40
בעד ההצעה להסיר מסדר-היום את הצעת החוק - 18
נמנעים - אין
ההצעה להעביר את הצעת חוק היערכות מוקדמת לרעידת אדמה, 
התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר חמי דורון:
       
       בעד - 40 חברי כנסת, 18 מתנגדים. גם הצעת חוק זו עברה בקריאה הטרומית - - -

קריאות:
       
       - - -

היו"ר חמי דורון:
       
       גם הצעת החוק הזאת תועבר לוועדת הכנסת כדי שתחליט היכן יידון העניין. 
       
       רבותי חברי הכנסת, חבר הכנסת גורלובסקי, אנא מכם, שבו בבקשה. השר כץ וחבר הכנסת הירשזון, זה מפריע, אני מבקש. תודה. 
       
       


הצעת חוק ביטוח בריאות ממלכתי (תיקון - רשימת תרופות 
ואביזרים כירורגיים לבתי-חולים ציבוריים), התשס"ד-2004
[הצעת חוק פ/2373; נספחות.]
(הצעת חבר הכנסת דני יתום)

היו"ר חמי דורון:
       
       רבותי, אנחנו עוברים להצעת החוק הבאה: הצעת חוק ביטוח בריאות ממלכתי (תיקון - רשימת תרופות ואביזרים כירורגיים לבתי-חולים ציבוריים), התשס"ד-2004, של חבר הכנסת דני יתום. בבקשה. 

דני יתום (העבודה-מימד):
       
       לא שמעו אותך. הרמקול שלך נסגר.

היו"ר חמי דורון:
       
       הרמקול שלי לא נסגר. חבר הכנסת דני יתום, יש לך עשר דקות לנמק את דבריך. חבר הכנסת שטייניץ, אדוני מתבקש לשבת במקומו, כי זה פשוט מפריע. חברת הכנסת רוחמה אברהם. 
     
דני יתום (העבודה-מימד):
       
       אדוני היושב-ראש, תעצור את השעון, בבקשה, עוד לא התחלתי לדבר. 
       
היו"ר חמי דורון:
       
       בבקשה. רבותי, חברת הכנסת מלי פולישוק, זה מפריע, אני מצטער מאוד, אתם לא שמים לב, כולם מדברים בבת-אחת, כל אחד בפינתו הקטנה, ויש פה מהומה ומבולקה. אדוני, חבר הכנסת דני יתום, בבקשה. 

דני יתום (העבודה-מימד):
       
       אדוני היושב בראש, חברי חברי הכנסת, גם חברי הכנסת שכיהנו בעבר כשרי הבריאות, ההצעה מבקשת לעשות צדק עם הציבור ומבקשת להשוות את מצבם של בתי-החולים הציבוריים למצבם של בתי-החולים של קופות-החולים בכל מה שקשור לחובת בית-החולים להעניק סיוע רפואי, סל תרופות ואביזרים כירורגיים. 
       
       המצב הקיים היום כתוצאה מסל הבריאות וכתוצאה מכך שעל חלק מבתי-החולים, אלה של קופות-החולים, חלה חובה לספק אותן תרופות ואותם אביזרים שנמצאים בסל, ואילו על בתי-החולים הציבוריים – ואני לא רוצה למנות אותם; יש רבים, טובים, גדולים ומפותחים כאלה - לא חלה כל חובה. כתוצאה מכך, מעבר לאי-שוויון, אדוני שר הבריאות, נוצר מצב שבו הציבור שמתאשפז באותם בתי-חולים, בניגוד לזה שמתאשפז בבתי-החולים - - - 
       
היו"ר חמי דורון:
       
       תעצור שנייה. רבותי בצדדים, רבותי חברי הכנסת, זה בלתי אפשרי, מכיוון שגם אני שיושב לצד הדובר, איני שומע אותו. מי שרוצה לדבר, יצא החוצה, בבקשה. חברת הכנסת זהבה גלאון, זה מפריע. בבקשה, אדוני. 
       
דני יתום (העבודה-מימד):
       
       זה לא עולה בקנה אחד עם העיקרון של זכות הציבור לדעת, מכיוון שאלה שמתאשפזים בבתי-חולים שאינם של קופות-החולים, אינם יודעים מה מגיע להם, ובתי-החולים עצמם נחשפים הרבה מאוד פעמים לטענות חוזרות ונשנות של מתאשפזים שמבקשים להיעזר בתרופות כאלה או באביזרים שהיו יכולים להקל את מצבם, כאלה שהיו יכולים אולי אפילו להביא לכך שמצבם ישתפר ולא רק יוקל, שיבריאו, והם אינם יודעים אם חל על בית-החולים הרלוונטי – אני מדבר אל שר הבריאות והוא לא מאזין. אדוני היושב-ראש, אני מדבר אל שר הבריאות והוא לא שומע, ואחרי זה הוא יעלה עם המון נימוקים להתנגד להצעתי שאותה הוא לא שמע. 
       
היו"ר חמי דורון:
       
       חבר הכנסת יתום, כשתגיעו לממשלה תבין עד כמה תשובות הממשלה אינן רלוונטיות להצעות החוק. תתרגל, אנחנו התרגלנו. 
       
דני יתום (העבודה-מימד):
       
       לא, לא, אני מתייחס ברצינות גם לחברי כנסת וגם לשרים. 
       
היו"ר חמי דורון:
       
       חבר הכנסת רשף חן, הדובר זקוק לתשומת לבו של השר. 
       
דני יתום (העבודה-מימד):
       
       צ'פי, אתה מפריע לי ואתה עושה את זה כדי שיראו, למה זה, מה קרה, היכן הרעתי לך? 
       
גילה גמליאל (הליכוד):
       
       השר דני נוה יכול להקשיב לשני אנשים יחד. 
       
דני יתום (העבודה-מימד):
       
       נוצרות גם מחלוקות בין בתי-החולים השונים לבין החולים כתוצאה מכך שיש רשימת בתי-חולים שמספקים תרופות ושירותים ואביזרים כירורגיים וכאלה שלא חלה עליהם חובה ואין כל הכרח מבחינתם לספק את התרופות הללו.
       
        ההצעה מבקשת להתגבר על הלקונה הזאת ולעשות דין אחד לכל בתי-החולים, לפחות בכל הקשור לציבור המתאשפז, לציבור שזקוק לשירותיו של בית-החולים. בעצם, הלקוח שעבורו נעשה התיקון, זה לא בתי-החולים, הלקוח או קהל הלקוחות אלה הם האזרחים, בני-המשפחות שלכם, של האחרים, שחלילה וחס, אם אי-פעם יזדקקו לשירותים  הרפואיים של בתי-החולים, זכותם לדעת איזו חובה חלה על בית-החולים, מה חייב בית-החולים לנפק ולספק, ומה, רחמנא ליצלן, הוא איננו יכול לעשות מכוח הפסיקה, מכוח החוק ומכוח התקנה. 
       
       אני מציע שהסמכות לקבוע סל תרופות ואביזרים כירורגיים לבתי-החולים הציבוריים תהיה בידי משרד הבריאות, ומשרד הבריאות, לכשיקבל את הסמכות הזאת, יוכל לאזן בין הצרכים הרפואיים לבין מקורות מימונם. אני מבקש לסייע לי להעביר את החוק. תודה. 
       
היו"ר חמי דורון:
       
       תודה רבה, חבר הכנסת דני יתום. אדוני השר, אנא תשובתך. רבותי חברי הכנסת, למעשה על-פי הסכמה, מעכשיו לא תהיינה הצבעות. סוכם שהחל בשעה 14:00 - - - 
       
חיים אורון (יחד):
       
       יש ליכוד בכלל? 
       
גדעון סער (הליכוד):
       
       תבוא היום לתל-אביב ותראה. 
       
היו"ר חמי דורון:
       
       חבר הכנסת אורון, זה תלוי איזה ליכוד אתה שואל, אל תשאל את גדעון סער. אני מודיע שמעכשיו אין הצבעות על הצעות חוק, גם אלה שייענו על-ידי השרים. 
       
אילן שלגי (שינוי):
       
       אדוני היושב-ראש, יש עוד חמש דקות עד השעה 14:00. 
       
היו"ר חמי דורון:
       
       זה נכון, אבל מספיק שהשר ידבר שבע דקות, חבר הכנסת שלגי, לא נשחק בקטעים האלה. חבר הכנסת סער ביקש את העניין, אנחנו יודעים שהשר יכול למשוך את זה גם חצי שעה, אז חבל על הזמן, ולכן החל מעכשיו לא תהיינה הצבעות. אדוני השר, בבקשה. 
       
נסים זאב (ש"ס):
       
       מה לגבי הצעות לסדר-היום? 
       
היו"ר חמי דורון:
       
       לגבי הצעות לסדר-היום, אם תהיינה הסכמות ולא תהיינה בעיות - - - 
       
גדעון סער (הליכוד):
       
       אין לי בעיה עם הצעות לסדר-היום. לי אין בעיה. 
       
נסים זאב (ש"ס):
       
       למשל, הנושא של אבו-מאזן, נושא מאוד חשוב. 
       
היו"ר חמי דורון:
       
       לגבי הצעות לסדר-היום, אם תהיה הסכמה על הצעות לסדר-היום, זה יעבור, אם לא תהיה הסכמה, לא תהיה הצבעה, נקודה. בבקשה, אדוני השר. 
        
שר הבריאות דני נוה:
       
       אדוני היושב-ראש, חברי חברי הכנסת, אני משוכנע בכוונתו הטובה של חבר הכנסת דני יתום להביא לשיפור איכות הרפואה שאנחנו מקבלים בבתי-החולים שלנו, אבל אני חושש שההצעה הזאת תשיג את התוצאה ההפוכה. יש סל שירותים שהוא חלק מחוק ביטוח בריאות ממלכתי, או לב לבו של חוק ביטוח בריאות ממלכתי, עם תוספת לחוק שמגדירה מהו סל השירותים שכל אחד מאתנו כמבוטח אמור לקבל. 
       
       מה שמבקש חבר הכנסת יתום לעשות כאן, לקבוע סל של מי שמספק את השירות, בפועל בית-החולים יצטרך לתת עד רמת הבורג, למה עד רמת הבורג? כי ההגדרות שמציע חבר הכנסת יתום הן כאלה, שאם יש מכשיר מסוים שמבצע פעולה מסוימת בבית-חולים אבל המכשיר הזה השתנה, יצטרכו לבוא לשר הבריאות ולמשרד הבריאות שיגדיר, שבית-החולים צריך לתת את השירות באמצעות אותו מכשיר, אחרת בית-החולים יהיה פטור מלתת את השירות הזה. אני חושש שמה שייווצר פה, במקום להעלות את רמת השירות שאנחנו מקבלים בבתי-החולים, זה עלול להוריד את הרמה, להוריד אותה לממוצע נמוך. 
       
       היום מציע חבר הכנסת יתום להסמיך את משרד הבריאות לקבוע את זה - אתם יודעים, בדרך כלל משרדים ושרים אוהבים סמכויות, על הסמכות הזאת אני מוותר, אני חושב שהיא לא נכונה. מה יקרה? השנה, נניח, נחליט, לפי שיטתו של חבר הכנסת יתום, שהדבר הזה יהיה בקביעה של משרד הבריאות, ובשנה הבאה יביאו לנו את זה בחוק ההסדרים ובאישור שר האוצר, ואז מה שיקרה, כשמשרד האוצר רוצה להוריד את ההוצאה הלאומית לבריאות, נמצא את עצמנו במצב שאיכות השירותים הרפואיים שאנחנו מקבלים בבתי-החולים שלנו  תלך ותרד. 
       
       המצב היום הוא, שכל בית-חולים יודע, שכדי לעמוד בסטנדרט של תחרות עם בית-חולים שכן, הוא צריך לספק את הטכנולוגיות המתקדמות ביותר שקיימות, הוא לא יכול לפגר אחרי זה, לא מבחינת הרמה הרפואית המקצועית ולא מבחינת העובדה שיש רמה כזאת או אחרת של תחרות בין בתי-החולים. לדעתי צריך להגביר את התחרות, יש לי מחשבות בנושא הזה, אבל  זה לא נושא הדיון ברגע זה. 

       ולכן, אני חושב שאם אנחנו נעשה פה "רשימת מכולת", כזה מין סל מפורט של שירותים כאלה ואביזרים כאלה, עד פרטי הפרטים של האביזרים והפרוצדורות שצריכים להינתן על-ידי כל בית-חולים, אנחנו נגרום בסופו של דבר לכך שסל השירותים שאנחנו מקבלים בבתי-החולים ילך ויפחת, ילך ויידרדר, והדבר הזה יגרום לניוון סל השירותים שלנו, ולא ההיפך.
       
       אני חייב לומר, שאני מסכים עם דבר אחד, שאנחנו באמת חייבים לחפש דרכים לתמרץ את בתי-החולים שלנו לתת את המלה האחרונה בכל תחום ותחום. בתי-החולים נמצאים ומתמודדים עם משבר כלכלי לא פשוט; כל בתי-החולים במדינת ישראל, גם הממשלתיים, גם אלה של קופת-חולים וגם בתי-החולים הציבוריים. אבל ההצעה שלך, חבר הכנסת יתום, לא תפתור את הבעיה הזאת, ואם היא תקל את המצוקה של בתי-החולים, במקרה הזה היא יכולה לבוא בצורה בוטה על חשבון איכות השירות שאנחנו, כאזרחי המדינה, נוכל לקבל בבתי-החולים שלנו.
       
       אגב, השנה, פרט לבית-חולים אחד, אחרי הרבה מאוד שנים, בתי-החולים אמורים לסיים עכשיו את 2004, וכמעט כולם, הממשלתיים, חוץ מאחד, באיזון כלכלי. אני שמח על זה - - -

אילנה כהן (עם אחד):
       
       אל תגיד את זה, כי אלה ישר ייקחו. אגף התקציבים ישמע ומייד ייקח את זה.

שר הבריאות דני נוה:
       
       חברת הכנסת אילנה כהן, את יודעת שממני לא לוקחים כל כך מהר את הדברים האלה. את יודעת שאם אני לא הייתי מתערב, כמה בתי-חולים בישראל כבר היו סגורים ברגע זה. "בני ציון" ו"פלימן", שרצו לסגור אותם ולא הסכמתי, "השרון" בפתח-תקווה, שרצו לסגור ולא הסכמתי, "ביקור חולים", שרוצים לסגור בירושלים ואני לא מסכים, "יוספטל" באילת, שרצו לסגור ולא הסכמתי, ו"אברבנאל" בבת-ים.
       
אילנה כהן (עם אחד):
       
       עוד יהיו אנשים שיצטרכו להכניס אותם לשם.
       
שר הבריאות דני נוה:
       
       והכול, לא עשיתי לבד. עשיתי את זה בסיוע חברי כנסת, שחלקם נמצאים פה, כמוך, חברת הכנסת כהן, כמו חבר הכנסת אורון, חבר הכנסת בנלולו מהליכוד וחברי כנסת אחרים, שפעילים בנושאים האלה של בריאות כאן בכנסת. אני מודה בהזדמנות הזאת על התמיכה ועל העזרה שהם נותנים.
       
       בכל אופן, אדוני היושב-ראש, חברי חברי הכנסת, הגעתי לנושא של האיזון של בתי-החולים, ורציתי לומר, שבתי-החולים שמתמודדים עם סוגיות כלכליות לא פשוטות, ולעתים מנהל בית-חולים, שהוא גם רופא, מתמודד עם דילמות אתיות לא פשוטות, מה בא לפני מה מבחינת היכולות התקציביות ותקציב הקניות שעומד לרשותו. אבל, ברגע שאנחנו נקבע כאן סל שהמדינה מכתיבה אותו, הממשלה מכתיבה אותו, הדבר הזה נשמע מאוד קוסם בשמיעה ראשונה, אבל בסופו של דבר הוא יביא להידרדרות ברמת השירות הרפואי שאנחנו נקבל בבתי-החולים במדינת ישראל. 
       
       אנחנו צריכים למצוא את הדרכים לתמרץ את בתי-החולים ולעודד אותם להכניס טכנולוגיות חדשות ולראות כיצד לעשות את זה, אבל בוודאי לא בדרך הזאת, ואני חושב שלא בכדי, כשחוקק חוק ביטוח בריאות ממלכתי - אני אומנם עוד לא הייתי חבר כנסת - לפני 11 שנה, כשחוקק החוק קבעו את סל השירותים שניתן למבוטח, שהמבוטח זכאי לו, ולא קבעו סל שירותים שספק השירות, בית-החולים, צריך לתת, מהנימוקים שציינתי וגם מנימוקים שאפשר להוסיף בעניין הזה.
       
       אדוני היושב-ראש, השעה 14:00 חלפה. אמרו שהשעה 14:00 היא שעת המעבר, ואני יכול להוסיף נימוקים בעניין הזה. אבל מאחר שאין הצבעה, אני אעצור בשלב הזה. מהסיבות שציינתי ומסיבות נוספות, הממשלה מתנגדת להצעת החוק, ואני מבין שההצבעה תהיה במועד אחר.

היו"ר מיכאל נודלמן:
       
       חברי הכנסת, הצבעה במועד אחר. אנחנו עושים הפסקה של חמש דקות. יש בעלי חוקים שלא רוצים להעלות אותם עכשיו, כי אין הצבעה.
       
       (הישיבה נפסקה בשעה 14:04 ונתחדשה בשעה 14:07.)
       

מסמכים שהונחו על שולחן הכנסת

היו"ר מיכאל נודלמן:
       
       אני מחדש את הישיבה. הודעה לסגן מזכיר הכנסת.
       
סגן מזכיר הכנסת דוד לב:
       
       ברשות יושב-ראש הישיבה, אני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק הגנת הצרכן (תיקון מס' 15), התשס"ה-2005, שהחזירה ועדת הכלכלה. תודה.
       
היו"ר מיכאל נודלמן:
       
       אנחנו ממשיכים בסדר-היום. הצעת חוק לידת בית (תיקוני חקיקה), התשס"ד-2004 - נדחתה למועד אחר. הצעת חוק-יסוד: הממשלה (תיקון – הפרדת רשויות), של חבר הכנסת אליעזר כהן -  נדחתה למועד אחר. הצעת חוק עבודת נשים (תיקון – הארכת חופשת לידה באשפוז יילוד לתקופה עד 12 שבועות), התשס"ד-2004 -  נדחתה למועד אחר. הצעת חוק שיווי זכויות האשה (תיקון – ייצוג הולם בוועדות), גם כן נדחתה למועד אחר. הצעת חוק לשכת עורכי-הדין (תיקון – ביטול אישור במקרים מיוחדים), גם כן נדחתה למועד אחר.
       
       
הצעות לסדר-היום 
ביקור אבו-מאזן בירושלים

היו"ר מיכאל נודלמן:
       
       עכשיו אנחנו עוברים להצעות לסדר-היום שמספריהן 5487, 5497, 5498, 5500, 5516, 5517 ו-5526: ביקור אבו-מאזן בירושלים. ראשון הדוברים, חבר הכנסת אברהם רביץ - אינו נוכח. אם הוא יגיע למליאה, אתן לו לדבר. חבר הכנסת אפי איתם - אינו נוכח. חברת הכנסת יולי תמיר - אינה נוכחת. חבר הכנסת אילן שלגי - אינו נוכח. חבר הכנסת אריה אלדד, אתה מוכן? בבקשה.
       
היו"ר חמי דורון:
       
       אנחנו נמצאים כבר בהצעות לסדר-היום. אחרי חבר הכנסת אריה אלדד ידבר חבר הכנסת אילן שלגי, אחריו - חבר הכנסת עזמי בשארה, ואחריו - חבר הכנסת יחיאל חזן. אני מקווה שאנשים שומעים את זה בבניין, כי אני מבין שעשיתם קיצור בסדר-היום. בבקשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, המועמד המועדף של ממשלת ישראל לתפקיד יושב-ראש הרשות הפלסטינית הוא ד"ר מחמוד עבאס. שמענו עליו מפי התקשורת, שמגויסת לטובתו ולטובת שרון, שהוא מתון, פרגמטי, מתנגד לטרור. ואם מפעם לפעם הוא מצדיק המשך פגיעה רק בחיילים או במתיישבים, אם הוא קורא לנו האויב הציוני בסוג של פליטת פה, כי כך הוא רגיל מהבית, ואם הוא מהקיצוניים והאדוקים בתביעת השיבה, כל זה אנו מתרצים שמדובר כמובן באיש מדינה שנמצא במערכת בחירות וצריך להתמודד על דעת הקהל שלו, ולכן לא צריך להתייחס למה שהוא אומר, צריך להתייחס כמובן למה שהוא עושה או למה שהוא יעשה בעתיד. 
       
       מובן שעד היום הוא לא עצר טיל "קסאם" אחד ולא מנע ירי מרגמה אחת, וגם הצהיר שאינו מתכוון להילחם בארגונים החמושים, ואני מזהיר מפני אותה תופעה שהיתה אחרי אוסלו, שהתעלמנו ממה שערפאת אמר וקיווינו כל הזמן שהוא יעשה טוב. 
       
       אבל אני רוצה להזכיר לכם שבהוצאת "אבן רושד", עמאן 1984, יצא הספר שנקרא "הפנים האחרות", והוא ספרו של מחמוד עבאס, שמבוסס על עבודת הדוקטורט שלו. הספר מעניין מאוד, הוא עוסק בקשרים שבין הציונות והנאציזם, אבל בעמוד א' של המבוא אפשר לקרוא: "במלחמת העולם השנייה נהרגו 40 מיליון בני-אדם. מן הפרסומים שלאחר המלחמה מתברר כי כשישה מיליוני יהודים היו בין הקורבנות, אבל מהי המציאות? אין אחד שיכול לאמת את המספר הזה של שישה מיליוני קורבנות יהודים או להכחישו. מספר הקורבנות היהודים, אפשר שהוא פחות מזה בהרבה וייתכן אף שבמציאות הוא פחות ממיליון אחד". ובעמוד ב' למבוא אנו קוראים: "מדענים רבים ניסו לחקור את מספר הקורבנות היהודים. תוצאות מחקריהם מדהימות, שכן הן מעמידות את סך הקורבנות היהודים על מאות אלפים בלבד. ההיסטוריון והסופר ראול הילברג", מצטט מחמוד עבאס, "טוען שמספר הקורבנות היהודים במלחמת העולם השנייה אינו עולה על 896,000".
       
       הכחשת השואה כמשמעה בחוק - גם ניסיון להמעיט מגודל השואה ולהפחית ממספר קורבנותיה. התיקון לחוק העונשין שקיבל הבית הזה לפני כחודש מאפשר העמדה לדין בארץ של מכחישי השואה, גם אם פרסמו את הדבר מחוץ לישראל. 
       
       לאור הידיעות כי אבו-מאזן מתכוון לבקר בירושלים, כחלק ממסע הבחירות שלו ברשות, פניתי לפני יומיים לשר לביטחון פנים ולראש הממשלה ויידעתי את היועץ המשפטי לממשלה, כדי שימנעו את כניסתו למדינת ישראל, או אם ייכנס, יורו על מעצרו. תודה רבה.
       
היו"ר חמי דורון:
       
       תודה רבה לחבר הכנסת אלדד. חברת הכנסת יולי תמיר, בבקשה. אחריה - חבר הכנסת אפי איתם. חבר הכנסת שלגי, זה לא לחינם, זה פשוט מפני שהיתה הפסקה והקפצה גדולה מאוד בסדר-היום ואנשים לא היו נוכחים כאן. בבקשה.
       
יולי תמיר (העבודה-מימד):
       
       אז תמו הצעות החוק להיום?
       
היו"ר חמי דורון:
       
       אכן. בבקשה, שלוש דקות.
       
יולי תמיר (העבודה-מימד):
       
       תודה רבה. 
       
       אדוני היושב-ראש, חברי הכנסת, נדמה לי, שמדינת ישראל כולה צריכה לקוות שהבחירות שעומדות להיערך ברשות הפלסטינית תתנהלנה כתקנן. הרבה שנים ייחלנו לרגע שברשות תהיינה בחירות דמוקרטיות וייבחר מנהיג שיהיה בר-שיח עם מדינת ישראל. הניסיון לפגוע באבו-מאזן עוד בטרם נבחר ולהגביל את צעדיו הוא ניסיון שנועד בעצם למנוע את הבחירות האלה, למנוע מאבו-מאזן להגיע לקהל המזרח-ירושלמי, שמדינת ישראל כבר החליטה שיצביע בבחירות הנוכחיות, ועל-ידי כך להחליש את מעמדו.
       
       כי מה רוצים אנשים כמו חבר הכנסת אלדד? הם בעצם רוצים שהקו הנצי, הקו המיליטנטי, הקו הפונדמנטליסטי ברשות הפלסטינית יגבר, וכך הם יוכלו להתרווח בכורסתם כאן בכנסת ולומר בלב שלם ומלא: אין עם מי לדבר. תחת החסות הזאת, של אין עם מי לדבר, הם ימשיכו במדיניות הכיבוש של מדינת ישראל, ולא יאפשרו לא לנו ולא לעם הפלסטיני להושיט האחד לשני יד לשלום ולהגיע להידברות ולהסכמה על הדרכים לסיום הכיבוש.
       
       לכן, זה לא מפליא אותי שחבר הכנסת אלדד, ואני מניחה גם חברים אחרים בבית הזה, יעשו הכול על מנת להחליש את ההנהגה הפלסטינית הנבחרת. תפקידה של ממשלת ישראל, בעיקר עקב דבריו של ראש הממשלה, שהוא רואה בפינוי מעזה אך צעד ראשון בדרך למפת הדרכים, הוא לחזק את המנהיגות הנבחרת ברשות הפלסטינית, לעודד בחירות חופשיות עד כמה שאפשר, להקל ביום הבחירות באופן מובהק על התנועה של התושבים הפלסטינים, כך שיוכלו להצביע ולאפשר לבחירות האלה להתנהל כתקנן. זהו מבחן אמיתי למדינת ישראל, ואני מקווה שמדינת ישראל תעמוד בו.
       
       אני רוצה לתמוה על הדברים שאמר חבר הכנסת אלדד, כאשר ציטט את דבריו של אבו-מאזן לגבי הכחשת השואה. מוזר שאותם אנשים שהיום מסתובבים בארץ עם טלאים צהובים כתומים, מדברים במונחים של השואה, קוראים לממשלת ישראל ממשלה שעושה טרנספר - והאסוציאציה ברורה - מעזים בכלל להעלות על דל שפתותיהם את הנושא של הכחשת השואה. כי אין הכחשת שואה חמורה יותר, גרועה יותר, מקוממת יותר מהטענה, שפינוי אזרחים בתהליך שקיבל את הסכמת הממשלה והכנסת, כמוהו כתהליך שביצעו הנאצים ביהודים. ואין שום דבר שמתיר את דמם של חיילי ישראל יותר מן העובדה, שאלה שיוצאים נגדם לובשים טלאים צהובים ומכתימים את חיילי צה"ל ואת מדינת ישראל כולה בתארים שאנחנו מזדעזעים כאשר אנחנו שומעים אותם באומות העולם.
       
       בימים האחרונים צעדו בלונדון בהפגנות אלפי אנשים והניפו דגל ישראל וצלב קרס, זה ליד זה. זאת השוואה נפשעת ומקוממת. הימין הישראלי מוליד אותה, מטפח אותה, ואל לו להלין על אחרים, אם זאת התוצאה. תודה.
       
היו"ר חמי דורון:
       
       תודה רבה לחבר הכנסת יולי תמיר. חבר הכנסת אפי איתם, בבקשה.

אפי איתם (מפד"ל):
       
       אדוני היושב-ראש, חברי חברי הכנסת, שמעתי בעצב את הסיפא של דברי חברת הכנסת יולי תמיר, ונחרדתי מן הקלות הבלתי-נסבלת של ההשוואה הזאת ושל הגלישה הזאת לכינוי יהודים – גם אם הם בני פלוגתא פוליטיים, גם אם הם בני פלוגתא אידיאולוגיים – מכחישי שואה ומתירי דם חיילים, וכל זה כדי לייצר לגיטימציה או להגן - - - 
       
יולי תמיר (העבודה-מימד):
       
       אני נדהמת מהקלות שבה אתם עונדים טלאים צהובים.
       
אפי איתם (מפד"ל):
       
       הרי את יודעת שאני פניתי, ובהשפעתי גם הסירו את הטלאים הללו. 
       
       לגבי ההשתלחות הזאת באנשים רבים - וכמו שאמרתי, גם אם הם בני פלוגתא - וכינוים "מכחישי שואה" ו"מתירי דם חיילים",  אני חושב שכשאומרים את כל זה כדי להצדיק את ביקורו של איש שאתמול קרא לנו, לכולנו, גם לי וגם לך, "האויב הציוני", איש שחָבַר והיה בעל-בריתו של גדול המרצחים של יהודים אחרי השואה -  האיש הזה זוכה להגנתך, כשבני עמך, חולקים ככל שיהיו על דרכך, נלחמים ונאבקים בטרור הנורא שהאיש הזה היה מהוגיו וממוביליו. אני מביט בצער ובדאגה גדולה על עתידנו ועל יכולתנו להמשיך ולפעול כחברה אחת תחת אמות מידה משותפות. הדיבור הזה, בסגנון שסיימת בו את דברייך, היה ראוי שיימחק מן הפרוטוקול של הכנסת, כשדנים בעניין אחר לגמרי - - 
       
יולי תמיר (העבודה-מימד):
       
       אתה תמחק את המלה טרנספר, ואז אני אמחק.
       
אפי איתם (מפד"ל):
       
       - - ושום סרגל של השוואה לא יעמיד את אנשי גוש-קטיף ליד הצורך להצדיק את ביקורו של אבו-מאזן ואת גיבוש הרוב שאמור לשאת אותו ולהפוך אותו להיות יושב-ראש רשות הטרור והרצח. שום סרגל כזה איננו קיים.
       
       ועכשיו לגופו של עניין. תארו לכם, חברי חברי הכנסת, שבן-לאדן היה מבקש לעשות תעמולת בחירות להתמודדות שלו על ראשות אחת מן המדינות האסלאמיות הקיצוניות בוושינגטון. יש שם הרבה בוחרים פוטנציאליים, הרבה מוסלמים, והוא היה רק מבקש לנוע שם ולומר את דברו. האם ארצות-הברית היתה בכלל שוקלת מין דבר מפלצתי שכזה? והרי באמת תאמרו לעצמכם, חבר הכנסת איתם, הרי אתה מהלך עלינו אימים בהשוואות שאינן השוואות. בואו נבחן מה אינו שווה. זה שאבו-מאזן הקדיש את רוב חייו הבוגרים לארגון הטרור וארגון הרצח המכונה אש"ף -  זאת עובדה. זה שהוא מבקש לעשות תעמולת בחירות בתוך בירת ישראל הריבונית והמאוחדת – זאת עובדה. ואנחנו, לא רק שאיננו מתפלצים, אלא יש גם מליצי יושר לעניין הזה.
       
היו"ר חמי דורון:
       
       אני מבקש לסיים.
       
אפי איתם (מפד"ל):
       
       אולי עוד השוואה אחת ואני מסיים. לפני כמה שנים עלה אריאל שרון אל הר-הבית. נכון, הוא לא היה ראש ממשלה, אבל הוא היה דמות בכירה בפוליטיקה הישראלית, והתגובה – לפחות כך אנחנו מקבלים וכך הדברים רשומים בדפי ההיסטוריה - היתה האינתיפאדה, שגבתה את חיי אלפי פלסטינים וישראלים.
       
עבד-אלמאלכ דהאמשה (רע"ם):
       
       הוא חילל את המקום הקדוש הזה. זה בדיוק מה שהיה, הוא שפך דם של אנשים.
       
היו"ר חמי דורון:
       
       חבר הכנסת דהאמשה.
       
אפי איתם (מפד"ל):
       
       אז היה ברור, שכשנציג ישראלי רשמי עולה לביקור מתואם ומוסכם עם ראש הממשלה, עולה להר-הבית - - - 
       
היו"ר חמי דורון:
       
       חבר הכנסת איתם, אני מבקש לסיים. חבר הכנסת דהאמשה, אני מבקש ממך לא להפריע. 
       
אפי איתם (מפד"ל):
       
       אני כבר מסיים, תקזז את ההפרעות, תגן עלי.
       
היו"ר חמי דורון:
       
       אני מגן עליך, אבל אתה כבר נמצא מעבר לזמן שלך, גם בתקופת ההגנה אתה נמצא מעבר לזמן שלך, אז אני מבקש לסיים.
       
אפי איתם (מפד"ל):
       
       אני מבקש להשלים את המשפט. כאשר עלה נציג רשמי של מדינת ישראל, בהסכמתו ובברכתו של ראש הממשלה דאז, אל המקום המקודש ביותר לעם היהודי ולדת היהודית, התגובה היתה מסע רצח, שנמשך עד עצם היום הזה. על זה קמו יולי תמיר וחבריה והאשימו את אריק שרון שהוא חולל את המלחמה הזאת. אני אומר לכם, שהכרסום במעמדה של ירושלים, בביקורו של אבו-מאזן, הוא תחילת ההידרדרות ותחילת מהלך שאיננו רשאים ואיננו יכולים להסכים לו.
       
היו"ר חמי דורון:
       
       תודה רבה לחבר הכנסת איתם. חברת הכנסת יולי תמיר, אני רואה אותך. חבר הכנסת אילן שלגי, שלוש דקות. אני מקווה שתעמוד בזמנים, שלא כמו חבר הכנסת איתם, שחרג הרבה מעבר.
       
אילן שלגי (שינוי):
       
       אדוני היושב-ראש, חברות וחברי הכנסת, אבו-מאזן יבקר כנראה מחרתיים, יום שישי, בירושלים וגם במסגד אל-אקצא, על הר-הבית. האיש מתבטא לאחרונה במסרים סותרים. הוא מדבר על שחרור פלסטין וזכות השיבה, אך הוא גם אינו מהסס לקרוא ל"חמאס" ול"ג'יהאד האסלאמי" להפסיק את ירי הפצמ"רים וה"קסאמים", ובכך גם עורר עליו ביקורת, ואפילו נשמעו איומים ברורים על חייו.
       
       טוב עשתה ישראל שהסכימה להוצאת צה"ל מערי הגדה בימי הבחירות, ונכון עשתה כשהסכימה להשתתפות תושבי מזרח-ירושלים בבחירות. ההיגיון גם מחייב שנתיר לאבו-מאזן לקיים אספת בחירות בירושלים, וגם נאפשר לו להתפלל במסגד על הר-הבית, ואפילו עם אבטחה ישראלית ברמה כזאת או אחרת. זאת משום שאנחנו יודעים שיש גורמים קיצוניים, ולא רק בקרב הפלסטינים, שעלולים לנסות להביא להתלהמות ולליבוי יצרים. 
       
       אנחנו יודעים שיש בין היהודים גורמים קיצוניים, משיחיים, שחושבים שיש בורא עולם והם יודעים מה הוא רוצה, והם מאמינים בזה יותר מאשר בדו-קיום בין בני-אדם. אנחנו גם יודעים שביקור של אישיות פוליטית בכירה, איזו שלא תהיה, על הר-הבית, עשוי להביא להתלהטות יצרים. 
       
       אני סבור שחשוב גם שנראה מה קורה אצלנו, לדמוקרטיה שלנו. אני קורא מכאן לשר הביטחון, שיפטר אותו תת-אלוף, במקרה זה היה הרב הראשי לצה"ל, שהתבטא באופן שמזמין  סרבנות.
       
יחיאל חזן (הליכוד):
       
       כל מה שקשור לדת, שינוי - - - 
       
היו"ר חמי דורון:
       
       חבר הכנסת חזן, מה קרה? התעוררת? אתה לא בוועידה, אני שמח שאתה פה בשביל ההצעה שלך לסדר-היום, אבל אנא, עוד מעט תוכל לעלות לכאן ולדבר, אל תפריע.
       
יחיאל חזן (הליכוד):
       
       לא כל מה שקשור ליהדות - - - 
       
היו"ר חמי דורון:
       
       חבר הכנסת חזן, אני מבקש ממך לא להפריע. תודה.
       
אילן שלגי (שינוי):
       
       כאשר תת-אלוף במדים, אנחנו רואים אותו על מרקע הטלוויזיה אומר, שאם הרב שפירא יאמר לו, הוא יפשוט את מדיו, באותו יום צריך שר הביטחון לומר לו: פשוט את מדיך. אנחנו יודעים מה אומר אותו רב שפירא; הוא אומר: מן השמים אסור להשתתף בפינוי עזה. הוא יודע מה אומרים מן השמים. ומה אומר הרב אלישיב? כבר חמישה ימים מחכים לטלפון שלו, מה יאמרו מן השמים לעניין הקואליציה. אז עם כל הכבוד, כשאנחנו חוזרים אלינו, לבית הזה, לדמוקרטיה ולשלטון החוק, שר הביטחון לא נשמע בעניין הזה. זה מאוד לא ראוי. 
       
       אני סבור שמדינת ישראל, נוסף על הסיוע שלה לקיום ההליך התקין של בחירות ברשות הפלסטינית, חשוב שהיא תמשיך להיאבק בטרור. כאשר יש פצצה מתקתקת, במקרים הברורים האלה, צריך להמשיך בסיכולים הממוקדים, ובכל מקרה אנחנו צריכים להמשיך לשאוף להמשך תהליך השלום, ויש תקווה שההנהגה הפלסטינית החדשה אומנם תהיה שותפה, כדי שההתנתקות תמשיך לכיוון של משא-ומתן, של המשך מפת הדרכים, ונגיע לשלום ולביטחון. תודה רבה.
       
היו"ר חמי דורון:
       
       תודה רבה לחבר הכנסת אילן שלגי. חבר הכנסת עזמי בשארה, ואחריו - אחרון, חבר הכנסת יחיאל חזן. 
       
עזמי בשארה (בל"ד):
       
       אדוני היושב-ראש, חברי הכנסת, אני לא זוכר שהיה נושא שעבר בכנסת הזאת כל כך חלק כמו הנושא של הבחירות הפלסטיניות. ברור שכל המתנגדים הם מתנגדים לכאורה. אין דבר כזה. בעצם, אין לישראל ברירה, חוץ מכך שיתקיים תהליך בחירות בקרב העם הפלסטיני, שבו תיבחר הנהגה שישראל יש לה אינטרס, אם היא מעוניינת במשא-ומתן, שההנהגה הזאת לא תקבל רק לגיטימציה בין-לאומית, שיש לה אגב, אלא גם לגיטימציה ציבורית מקומית. לכן יש פה הצגות. יש פה הצגות בכנסת, ולדעתי, זה גם זלזול באינטליגנציה של הציבור. אבל, נו, מה זה כבר זלזול באינטליגנציה של הציבור?

	עלינו לכאן כי אנחנו יודעים שאנשים יציעו, לא מפני שאנחנו חושבים שזה עניין דחוף. ידענו שיש אנשים שיראו בזה עניין דחוף. 

	אדוני היושב-ראש, חברי הכנסת, ישראל רוצה לספח את ירושלים, אבל לא את אזרחי ירושלים הערבים. היא לא רוצה שהם יבחרו לכנסת. כולם יודעים זאת. לא רק שהיא לא רוצה, מה שדחוף למשל הוא לא שאבו-מאזן מבקר במזרח-ירושלים, אלא שישראל מונעת תעודת זהות, כלומר, רשיון תושבות לירושלמי שנולד בירושלים, שרכושו בירושלים, אם הוא עזב את העיר ליותר משבע שנים. כלומר, מתייחסים לירושלמי ערבי, שאבות אבותיו גרו בירושלים, שרכושו עוד בירושלים, כאל תייר עם "גרין קארד", שאם הוא עוזב את העיר הוא מאבד את זכות שהותו בעיר. הוא כבר לא יכול לחזור. אתם יודעים זאת? יש דבר כזה במשרד הפנים הישראלי. זה חוק בישראל.

       זה נורמלי, זה דחוף, אבל זה שאבו-מאזן מבקר במזרח-ירושלים זה נושא? הרי כולם רוצים שהמזרח-ירושלמים יצביעו לרשות הפלסטינית ולא לכנסת, כל אחד פה. מה הסיפור? 
       
       אפילו בשמאל הישראלי משתמשים במושג ש"הפלסטינים הם אויב ועם אויבים עושים שלום". זה מותר. אפילו הכי ליברל בישראל מותר לו להגיד, כשהוא משכנע איש ימין: כולנו יודעים שהם אויבים ועם אויבים עושים שלום. אבל לאבו-מאזן אסור להגיד שזה האויב הציוני. אלא מה הוא? מי שמפציץ את ח'אן-יונס היום, בשביל הח'אן-יונסים מה הוא? הידיד? החבר? הוא האויב ציוני. מה, הוא לא ציוני? אתם לא ציונים? הוא גם אויב וגם ציוני. הוא אויב ציוני. מה הסיפור? כל ליברל בישראל אומר שהפלסטינים הם האויב ועם האויב עושים שלום. לאבו-מאזן אסור להגיד על ישראל שהיא האויב ועם האויב עושים שלום? אני לא מבין את הקטע הזה. והאויב הזה הוא ציוני. אלא מה? הוא לאומי ערבי? 

	אני חושב שמה שקורה פה בכנסת מבחינת מעקב, ממש monitoring, ממש follow-up של מנהיגים פלסטינים ולתת להם ציונים - ההוא אמר כך, ההוא אמר כך, יא חביבי, מה שאתם אומרים, יא עיני, מה שאתם אומרים. אם אני אתחיל לעשות מעקב אחרי חזן, למשל, איך הוא מדבר - מאור העמים, מאור לגויים, איך הוא מדבר, ואחרים. ממש אור לגויים.

יחיאל חזן (הליכוד):
       
       - - - 
       
היו"ר חמי דורון:
       
       חבר הכנסת חזן, אתה עולה לדוכן ותוכל להגיד את מה שאתה רוצה. 

עזמי בשארה (בל"ד):
       
       אדוני היושב-ראש, עבר בכנסת חוק הנצחת מורשתו - מה, הוא אפלטון? סוקרטס? מה זה הנצחת מורשתו של זאבי? מהי ההנצחה? מהי מורשתו של זאבי? כמה כרכים הוא כתב?
       
יחיאל חזן (הליכוד):
       
       הוא צדק. 

עזמי בשארה (בל"ד):
       
       מהי מורשתו? טרנספר. כל ילד בישראל שתשאלו אותו מה מורשתו של זאבי, יגיד לכם: טרנספר. הכנסת של ישראל עשתה הנצחה, ועוד אתם באים בטענות לאחרים? פשוט לא ייאמן. לא ייאמן איזו שפלות רוח יש פה. תודה רבה. 
       
היו"ר חמי דורון:

       תודה רבה לחבר הכנסת עזמי בשארה. חבר הכנסת יחיאל חזן, בבקשה. יש לך ההזדמנות לענות כל מה שאתה רוצה. שלוש דקות לרשותך.
       
עזמי בשארה (בל"ד):
       
       אפשר לחשוב שזה מהטמה גנדי.

יחיאל חזן (הליכוד):
       
       אדוני היושב-ראש, כנסת נכבדה - - - 

היו"ר חמי דורון:
       
       חבר הכנסת חזן, חכה שנייה, אם אתה מתכוון לנהל עכשיו דו-שיח, דיאלוג, עם חברי הכנסת - - - 
       
יחיאל חזן (הליכוד):
       
       חבר הכנסת עזמי בשארה, יש לי הזדמנות, אל תברח.

היו"ר חמי דורון:
       
       אני מודיע לך דבר אחד, חבר הכנסת חזן, לא אתן לך להאריך מעבר לזמן. יש לך שלוש דקות. אם תתחיל לנהל כאן קרבות, אני אסגור באמצע. חבר הכנסת זחאלקה, אולי לא תענו לו, ואז יהיה בסדר.

ג'מאל זחאלקה (בל"ד):
       
       לא נענה.

היו"ר חמי דורון:
       
       אני מודה לכם. בבקשה. שלוש דקות לרשותך. 
       
יחיאל חזן (הליכוד):
       
       אדוני היושב-ראש, כנסת נכבדה, יותר ויותר מתגלים סימנים מדאיגים, שמאז מתמודד אבו-מאזן על הנהגת הרשות הפלסטינית הוא חסר חוט שדרה ומהווה חיקוי לערפאת. 
       
       של נעליך מעל רגליך כאשר אתה מדבר על מנהיג בישראל, ראש מפלגה, אשר נרצח בידי בני-עוולה מהעם הערבי, הרוצחים האלה, לא הערבים הרוצחים, הטרוריסטים הערבים.
       
עזמי בשארה (בל"ד):
       
       אתה מדייק? למדת לדייק.
       
יחיאל חזן (הליכוד):
       
       הדוגמה שלי היא המנהיג זאבי, אלוף בצה"ל, לוחם ישראל, אבל הדוגמה שלך היא הארכי-טרוריסט ערפאת. ערפאת עשה לנו טובה שנעלם מהאזור ומהעולם. יכול מאוד להיות שאבו-מאזן יציל אותנו ויציל את העם שלו מהטרור, שהפך להיות גולת הכותרת של העם הפלסטיני. רק אתמול שמענו שאבו-מאזן הגדיר את מדינת ישראל כאויב ציוני. זה אבו-מאזן שרוצים לבחור אותו להיות ראש לארכי-טרוריסטים. בתחילת השבוע, בעת ביקורו ברפיח, שמענו את אבו-מאזן, "התקווה הגדולה", מבטיח: לא נשכח את זכות השיבה. הוא משתמש במטבעות הלשון של רב-המרצחים ערפאת. בנוסף, במקום לפעול לפירוק תשתיות הטרור, ממהר אבו-מאזן להצטלם עם הטרוריסט זכריא זביידי בג'נין. 
       
       כעת אנחנו שומעים, שלמרות כל תמרורי האזהרה האלו, ולמרות המשמעויות החמורות שעלולות להיות כל כך קשות, ממשלת ישראל מעדיפה לעצום את העיניים ומתכוונת לאפשר לאבו-מאזן לבקר במזרח-ירושלים ואולי גם בהר-הבית. אבו-מאזן מתכוון לערוך בירושלים כנסים של פעילים. האם בכך אנו מעוניינים? 

היו"ר חמי דורון:
       
       חבר הכנסת בשארה.

יחיאל חזן (הליכוד):
       
       דבר ועוד דבר - האם אנו מעוניינים בצעד ועוד צעד של רפיון בריבונותנו? האם ממשלת ישראל, שהתחילה בוויתורה על גוש-קטיף, משדרת לפלסטינים שירושלים היא חלק מהמשחק וזורעת את היסודות להתנתקות הנוספת, שהיא החזרת ירושלים לידיים של טרוריסטים? צריך לשים לעניין קץ ובאופן חד-משמעי. אבו-מאזן אין לו חלק ונחלה בירושלים מכל בחינה שהיא. הגיע הזמן שפיה ומעשיה של ממשלת ישראל יהיו שווים.

אילן שלגי (שינוי):
       
       - - - 

יחיאל חזן (הליכוד):
       
       ירושלים על כל סממניה היא בירתו של עם ישראל לנצח נצחים בלבד. כך גם צריך לנהוג ראש הממשלה, ולא לאפשר לאבו-מאזן לבוא לירושלים. אם ראש הממשלה חושב שמזרח-ירושלים שייכת לפלסטינים, שיגיד היום וידבר על זה כבר היום. כי הקונסנזוס בעם ישראל הוא ירושלים, ולכן לא צריך לתת לאבו-מאזן לדבר בפני אותם טרוריסטים שהם משתפי פעולה עם הארכי-טרוריסטים שמנהיגים את הרשות הפלסטינית.
       
היו"ר חמי דורון:
       
       תודה רבה לחבר הכנסת יחיאל חזן. מאחר שאין שר, תשובה, הצעות אחרות והצבעה - במועד אחר. 
       

מסמכים שהונחו על שולחן הכנסת

היו"ר חמי דורון:
       
       הודעה לסגן המזכיר, בבקשה. 
       
סגן מזכיר הכנסת דוד לב:
       
       ברשות יושב-ראש הישיבה, אני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק הגנת הצרכן (תיקון מס' 16), התשס"ה-2005, שהחזירה ועדת הכלכלה. תודה. 
       
היו"ר חמי דורון:
       
       תודה רבה לסגן המזכיר.
       
       
הצעות לסדר-היום 
 ויתור על שירותים רפואיים עקב מצוקה כלכלית 
       
היו"ר חמי דורון:
       
       אנחנו עוברים לנושא: ויתור על שירותים רפואיים עקב מצוקה כלכלית - הצעות לסדר-היום שמספריהן 5264, 5308, 5344 ו-5360. חבר הכנסת דוד לוי - איננו נמצא. חבר הכנסת נסים זאב - איננו נמצא.

נסים דהן (ש"ס):
       
       אדוני היושב-ראש, הממשלה הגיעה.

היו"ר חמי דורון:
       
       נציג הממשלה הגיע. חבר הכנסת בני אלון, בבקשה. אחריו - חבר הכנסת יעקב ליצמן, אם יהיה. 

בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, זה נושא שלא קשור לנושאים המדיניים והביטחוניים שעומדים בראש סדר-היום, אבל זה נושא קיומי, שתמיד חייב לעמוד בראש סדר-היום. 
       
       אנחנו קראנו על סקר שיזמה ההסתדרות הרפואית, סקר שמצביע על החמרה בנגישות לשירותים רפואיים, על הכבדת הנטל על הציבור. כשאני אומר ציבור, הציבור מחולק לרבדים שונים של אנשים ברמות כלכליות שונות. יש אדם שיקטר שזה עולה לו יותר מדי וגם לוקחים לו מהמשכורת, אבל הוא יעבור לסדר-היום. אבל יש כאלה שהנטל הכספי הנוסף שיש להם בתשלומים של שירותי רפואה, גורם להם שלא לקבל את שירותי הרפואה האלה ולא להזדקק להם, וזאת הסכנה הגדולה. 
       
       אדוני שר הבריאות, לפי הסקר של ההסתדרות הרפואית, שליש מהישראלים נאלצו לוותר על שירותים רפואיים כמו בדיקות, תרופות, או רופאים מקצועיים. זה מדאיג, כי עם כל הירידות והעליות במיסוד קופות-החולים וביטוח הבריאות, אני חושב שאנחנו התגאינו ועדיין מתגאים בצדק בשירותים שניתנים לאזרח בנושא הבריאות. זה תמרור אזהרה שמראה ששליש מן הישראלים מוותרים על שירותים רפואיים, כי אינם יכולים לעמוד בזה, והם זקוקים לזה. 
       
       אנחנו לא צריכים להגיע לתמרורים שהם יותר רחוקים: 91% מציינים בסקר שהנטל הכספי גבוה עד מאוד. 83% אינם סומכים על מערכות הבריאות הציבוריות, ואז הם צריכים להשלים בביטוחים משלימים, בשירותי רפואה פרטיים, דבר שיוצר אחר כך תופעות, שכמובן אי-אפשר למנוע אותן חוקית, אבל צריכים לחשוב עליהן בהשלכה החברתית. 
       
       אני אינני רואה בארצות-הברית דוגמה חיובית בנושא הבריאות. אני חושב שארצות-הברית מתייסרת באי-יכולתה לתת שירותים בסיסיים של בריאות, והנושאים האלה הולכים ונהיים מרכזיים ביותר בפוליטיקה שם. אדוני השר, אין שום סיבה שנאבד מעמד טוב וגבוה מזה של ארצות-הברית שהיה למדינת ישראל, ולדעתי עדיין קיים. 
       
       הייתי רוצה לשמוע ממך, אדוני השר, את ההתייחסות לסקר הזה של ההסתדרות הרפואית. אם אינך מתכחש למגמות שמסומנות בו, איך אתה מציע להתמודד עם הבעיה האקוטית הזאת? תודה. 
       
היו"ר חמי דורון:
       
       תודה רבה לחבר הכנסת בנימין אלון. חבר הכנסת יעקב ליצמן, בבקשה. 
       
יעקב ליצמן (יהדות התורה):
       
       אדוני היושב-ראש, אדוני השר, כנסת נכבדה, בנושא של תרופות, מעבר לסקר, צריך לראות מה הרחוב אומר, צריך לרדת אל העם. לדעתי, צריך לראות – אני לא יודע אם אפשר לבדוק את זה - כמה מרשמים מוציאים רופאים וכמה מרשמים מגיעים לקופה או לבית-המרקחת. לדעתי, יש פער גדול. מדובר במי שמקבל מרשם מהרופא ואומר שאין לו כסף. לפעמים אלה יכולים להיות דברים קטנים, אז לא ייקחו כדור נגד כאב ראש, אבל לפעמים, לצערנו, זה מגיע גם לדברים בסיסיים ולתרופות מאוד חיוניות, אף שיש אישור מקופת-חולים. 
       
       נניח שמישהו צריך לקנות, חלילה, הרבה תרופות בחודש, ונניח אפילו שאלה תרופות שכלולות בסל, אם מדובר בהרבה תרופות, ואני מתייחס לאנשים מבוגרים, זה מתבטא בהרבה כסף. אני חושב שצריך למצוא נוסחת ביניים בין המחיר שהתרופות עולות לבין מה שאדם, אולי בעיקר מהאוכלוסייה המבוגרת, יכול לשלם עבורן. 
       
       בכלל, לגבי כל הנושא של התרופות – ואני מדבר בעיקר על תרופות חיוניות, שכרגע עדיין לא כלולות בסל – הבנתי שכאשר תהיה ממשלה חדשה ויהיה תקציב המדינה, אדוני השר הגיע להסכמה עם משרד האוצר על תוספת של 120 מיליון שקל, או לא יודע כמה, ואני מניח שתגיד בכמה כסף מדובר. 
       
       בכל אופן, אנחנו חיים בעידן של מודרניזציה. יש היום הרבה תרופות שאפשר לקבל. במקום לשלם אחר כך על אשפוזים של אנשים שלא לקחו את התרופה שלהם, עדיף להשקיע יותר בתרופות. זה יחסוך אשפוזים מיותרים של אלה שאין להם כסף. תודה רבה. 
       
היו"ר חמי דורון:
       
       תודה רבה לחבר הכנסת ליצמן. 

       
הצעה לסדר-היום
המונופול בתחום ביטוח אחריות רפואית

היו"ר חמי דורון:
       
       שר הבריאות ביקש להשיב על שלוש הצעות רצופות לסדר-היום, דהיינו גם על ההצעה בנושא ויתור על שירותים רפואיים עקב מצוקה כלכלית וגם על שתי ההצעות הרגילות, האחת, של נסים דהן, לגבי המונופול בתחום הביטוח, והשנייה -  סירוב משרד הבריאות לפרסום תקינה המסכן חיי פגים ויילודים, של חבר הכנסת יעקב מרגי. חבר הכנסת דהן, מאחר שאתה רשום גם בהצעה רגילה לסדר-היום וגם בהצעה הזאת, תשלב את שתי ההצעות יחד. מדובר בהצעה לסדר-היום מס' 5478 בנושא: המונופול בתחום ביטוח אחריות רפואית שהעלה את מחירו ב-300%. 
       
נסים דהן (ש"ס):
       
       אדוני היושב-ראש, חברי חברי הכנסת, כבוד השר, אני רוצה להעלות כאן בעיה כאובה, שהיום היא חמורה, אבל היא לא התחילה היום. אדוני השר, אתה צודק כשאתה אומר שהיא לא התחילה היום. הסממנים שלה התחילו לפני שנים מספר, כשהתוכניות הכלכליות צמצמו את התקציבים, במיוחד למשפחות ברוכות ילדים ולקשישים. 
       
       כבוד השר, אני מייד אומר מהי התופעה, אבל אתה בוודאי יודע על מה מדובר. זה התחיל אפילו בתקופה שלי, כשלעבדך הנאמן היו הכבוד והזכות להיות שר הבריאות במדינת ישראל. התופעה הזאת היתה ידועה למערכת הבריאות כבר בתקופה שלי, כשהגזירות הכלכליות היו בראשיתן, אבל כבר אז התלבטו רבים בעניין, בעיקר קשישים ובעיקר חולים כרוניים. 
       
       אדוני השר, אתה בוודאי יודע שיש הבדל בין אדם שמגיע לרופא פעם בכמה חודשים ומקבל רצפט שעלותו 15 שקלים, או שמחיר המנה הוא 10% ממחיר התרופה – דבר שהוא עוד יכול לסבול ולשאת - לבין חולים כרוניים שכל חודש אמורים להוציא מכיסם 230 שקלים, ואם מדובר בזוג מבוגרים, מדובר כבר כמעט ב-500 שקלים שזוג כזה צריך להוציא כל חודש מכיסו עבור תרופות. ואז מתחילה ההתלבטות, האם הם יוציאו את זה על תרופות, או שיוציאו את זה על דברים חיוניים אחרים כמו אוכל, ואני מקבל עשרות מכתבים כאלה - - -
       
היו"ר חמי דורון:
       
       או חשמל.
       
נסים דהן (ש"ס):
       
       או טלפון, כדי שיהיה להם איזה קשר לעולם החיצון, במקרה חירום עם הילדים, שבדרך כלל כבר כולם פרחו ועזבו את הקן, וההורים האלה נשארו לבד, והקשר הטלפוני חשוב להם מאוד. 500 שקלים זה או טלפון או תרופות. אוי לי מיוצרי, אוי לי מיצרי. אם יש להם טלפון – אין להם תרופות, ואם יש להם תרופות – אין להם הקשר עם העולם החיצון – חשמל, אוכל.
       
       חיפשנו אז פתרון. הקמתי ועדה, ד"ר ברלוביץ טיפל בזה עם גבי בן-נון. אני לא יודע מה היו המסקנות, כי בינתיים התחלף השלטון במדינת ישראל, אבל הבעיה היתה ידועה, והיא הולכת ומחריפה, כבוד השר.
       
       הבעיה הולכת ומחריפה לא רק לחולים כרוניים קשישים, גם למשפחות ברוכות ילדים. אמא לוקחת בחורף לרופא-משפחה כמה ילדים, כולם חולים בשפעת וכולם צריכים טיפול. לצערי הרב, היא תעמוד בפתח בית-המרקחת ותתלבט איזה ילד צריך לקבל את התרופה, מי החולה הכי מסוכן שצריך את התרופה, כי גם אותם 15 שקלים או 10% ממחיר התרופה, תלוי בקופות, הם הוצאה רצינית עבור אותה משפחה. 
       
       המקרים הולכים ומתרבים. אם פעם אלה היו בודדים, ושמענו עליהם בתקשורת, והם רצו להגיע לתקשורת, היום הם הרבה יותר מבודדים; רובם לא מגיעים לכלי התקשורת, אבל הם מגיעים אלינו, אנשי הציבור, במכתבים, באי-מיילים, או במפגשים ישירים בארבע עיניים או בקבוצות, ואנחנו שומעים שהתופעה הזאת הולכת ומחריפה.
       
       אני לא יודע מה הפתרון. אני עצמי אומר, כשר הבריאות לשעבר, שהפתרון כנראה לא יהיה קל, כי לבטל לגמרי את ההשתתפות - ההוצאה ענקית. כמובן, כולנו יודעים את השיקולים המרכזיים על השתתפות בתרופות - זה כדי שלא יהיה שימוש יתר בתרופות, כיוון שאם זה לא עולה דבר וזה בחינם, אנשים עומדים בתור, לוקחים רצפט, לא תמיד משתמשים בו, כי לא תמיד הוא הכי נחוץ. ההשתתפות העצמית נועדה להקטין ביקושים.
       
       לצערי הרב, הקטנת הביקושים כבר פוגעת בחיים, ואני כבר לא מדבר על זה שהיום הקופות מצאו פרצה בחוק, וחלק גדול מהתרופות מצילות החיים או מהתרופות שלא כלולות בסל הן מעבירות לביטוח המשלים, ושם העלות היא 50% ולא 10% כהשתתפות ממחיר התרופה. 50% מהמחיר המוכר והידוע, והרבה פעמים אותם 50% מ"מחיר הולנד", כמו שאנחנו קוראים לזה בשפה המקצועית, הם בעצם כל העלות של התרופה לקופות. יש כאן בעייתיות מסוימת, שחייבים לתת עליה את הדעת ולמצוא לה פתרון. הצעתי אחד מהפתרונות, אבל אני בטוח שכבוד השר ימצא את הדרכים לפתרונות, אם לא כאלה, אחרים, אבל שייתנו מענה, שמי שזקוק באמת לתרופה, יקבל את התרופה בלי כל קשר ליכולתו הכלכלית לממן את התרופה בשלב מסוים.
       
       בעיה שנייה, אדוני השר, חברי חברי הכנסת, היא בעיית הביטוח. במדינת ישראל, כמו בהרבה מדינות בעולם, נהוג שמוסדות רפואיים רוכשים ביטוח שיבטח את הסיכונים שלהם הם נחשפים תוך כדי הטיפול הרפואי שהם נותנים לאזרחים. אם פעם במדינת ישראל התביעות היו מינימליות, הסתכמו בעיקר ברשלנות רפואית קיצונית, היום, עם התרחבות המידע, עם הפתיחות, עם ההשכלה הכללית שהציבור הישראלי רכש בשנים האחרונות, הרופאים ומערכת בתי-החולים יותר ויותר חשופים לתביעות מצד אזרחים על רשלנות רפואית או כל טעות רפואית שרופא יכול לטעות במסגרת עבודתו, ולצערי הרב הן קורות. רק היום התבשרנו בעיתון על חולה שנותח בלבו לפי - - -
       
היו"ר חמי דורון:
       
       אתמול.
       
נסים דהן (ש"ס):
       
       אדוני היושב-ראש, תודה על התיקון. אתמול התפרסם על חולה שנותח בלבו - - - 
       
היו"ר חמי דורון:
       
       לפי מפרט של מישהו אחר, היה שם זהה.
       
נסים דהן (ש"ס):
       
       כן, שם זהה, אבל האבחנה היתה של מישהו אחר. אני, עבדכם הנאמן, יכול לספר לכם על מקרה שהובא לידיעתי: שני אנשים שנכנסו לניתוח, האחד היה צריך להיות מנותח באוזן והשני היה צריך להיות מנותח באף. זה שהיה צריך להיות מנותח באוזן – ניתחו אותו באף, וזה שהיה צריך להיות מנותח באף – ניתחו אותו באוזן. זה קורה. 
       
בנימין אלון (האיחוד הלאומי - ישראל ביתנו):
       
       אף, אוזן, גרון.

נסים דהן (ש"ס):
       
       זה קורה. לצורך כך נועד התקציב לביטוח ולניהול סיכונים. אלא מאי? חברות הביטוח – בדרך כלל זה חברה אחת או שתיים במדינת ישראל, לא יותר – בשנים האחרונות הקפיצו את הביטוח ביותר מפי-שניים. אם עד לפני שנה בית-חולים קטן, ממוצע, כמו "ביקור חולים", שילם 600,000-700,000 - היום הוא נדרש לשלם 1.8 מיליון דולרים עבור אותו ביטוח ממש; כנ"ל "הדסה", כנ"ל "מעייני הישועה" וכנ"ל כל בתי-החולים הפרטיים-הציבוריים, חוץ מכמה בתי-חולים, שהחובה הזאת לא חלה עליהם. 
       
       בתי-החולים של הממשלה מבוטחים בחברת "ענבל". לחברת "ענבל" יש תעריף קבוע, שכבר שנים רבות לא השתנה, ואם הוא השתנה, הוא השתנה באחוזים בודדים, לפי מקדם התקציב, פלוס מינוס. זאת אומרת, יש כאן תחרות לא הוגנת בנושא הביטוח בין בתי-חולים הממשלתיים לבתי-חולים פרטיים-ציבוריים, שנאלצים לשלם סכומי עתק. 
       
       יש הצעה מאוד פשוטה, גם על זה היתה ועדה במשרד הבריאות, כבוד השר. היו כמה ועדות שהציעו לכלול את כל בתי-החולים של הממשלה בתוך אותו רעיון של "ענבל", שכולם יקבלו את הביטוח הממשלתי, בצורה כזאת או אחרת. אני בטוח שאתה מכיר את ההצעות האלה, כבוד השר. אלא שכל זמן שלא מיישמים את זה, אנחנו מטילים על בתי-החולים הציבוריים גזירה שהם לא יכולים לעמוד בה. 
       
       מה עוד שהאוצר צמצם ב-10% מחיר יום אשפוז לבתי-חולים. מה עוד שה-cap של בתי-החולים נפרץ, והיום קופות-החולים בעצם, בהסכמים ישירים מול בתי-החולים, אין להם cap יותר, וקופות-החולים, שהיום הן המספקות הבלעדיות של חולים לבתי-החולים, בהסכמים מצליחות לקבל מחירים בהנחה של 20%, 30% ו-40%. זאת אומרת, היום בית-חולים רגיל ציבורי, ההכנסה שלו התמעטה ב-30%-40% וההוצאות שלו גדלו ב-20%; זאת אומרת, יש כאן פער בין הכנסות להוצאות של 60%-70% מינימום.
       
היו"ר חמי דורון:
       
       לא כל ההוצאה של בית-החולים היא הוצאה על הביטוח הרפואי.
       
נסים דהן (ש"ס):
       
       לכן אני אומר שההכנסות צומצמו ב-20%-30%.
       
היו"ר חמי דורון:
       
       אני לא מניח שזה 20%.
       
נסים דהן (ש"ס):
       
       זה 10% מהתקציב של בית-חולים כמו "ביקור חולים" שהזכרתי, שזה 1.8 מיליון דולר בשנה, שזה בערך 5% מהתקציב שלו, וזה המון. פעם זה היה בקושי 1%. לעשות את זה פי-חמישה במספר שנים קטן, במיוחד בבית-חולים כמו "ביקור חולים", שכולנו יודעים שהוא נמצא בקשיים גדולים ובסכנת סגירה?
       
       מכל האמור, כבוד השר, אני מציע שמשרד הבריאות ייכנס בעובי הקורה, למרות הקשיים הגדולים שמשרד הבריאות מתמודד אתם בחברה הישראלית - שפעת, מגפות, עניין רשות המזון במשרד הבריאות. עם כל הבעייתיות, עם כל מה שיש היום למשרד הבריאות בהתמודדות היומיומית, קיומם של בתי-חולים במדינת ישראל לא פחות חשוב, ואני בטוח שגם כבוד השר חושב כך, וחייבים למצוא לזה פתרון, גם בנושא הביטוח, גם בנושא ההשתתפות העצמית של האזרח. אני בטוח שזה ניתן לפתרון, כי התחילה לעבוד על כך ועדה במשרד הבריאות. 
       
       מובן שצריך את שיתוף הפעולה של הקופות, צריך את שיתוף הפעולה של משרד האוצר, אולי במסגרת אותם 100 מיליון שקלים, תוספת ל-140 מיליון שכבוד השר השיג כתוספת לסל הבריאות במאבקים שלו במשרד האוצר, ההסכמים הקואליציוניים מוסיפים עוד 100 מיליון. אולי מתוך אותם 100 מיליון שקלים אפשר לקחת 10 מיליוני שקלים, כדי לסבסד את עלות התרופות לאותם נזקקים באמת, שהוכיחו על-פי כל קריטריון שהם באמת נזקקים לתרופות ולא מסוגלים לממש את הזכות הזאת שלהם לתרופות, כי אין להם תקציב, והם צריכים להחליט לוותר או על תרופה או על טלפון, כמו שאמר היושב-ראש. תודה רבה, כבוד השר, על ההתייחסות. תודה רבה, אדוני  היושב-ראש, על הזמן שנתת לי.
       
היו"ר חמי דורון:
       
       תודה רבה, חבר הכנסת נסים דהן.
       

הצעה לסדר-היום 
סירוב משרד הבריאות לפרסם תקינה המסכן חיי פגים ויילודים

היו"ר חמי דורון:
       
       חבר הכנסת יעקב מרגי - הצעה לסדר-היום מס' 5485: סירוב משרד הבריאות לפרסם תקינה המסכן חיי פגים ויילודים. גם זו הצעה רגילה לסדר-היום, ולאחר מכן השר יענה על שלושת הנושאים גם יחד.
       
יעקב מרגי (ש"ס):
       
       אדוני היושב-ראש, מכובדי כבוד השר, מצוקת הפגיות עלתה תמיד לכותרות בנושא הצפיפות הכמותית, אך הבעיות בתחום הפגיות הן רבות ומורכבות, ואף הועלו בדוח מבקר המדינה 54ב. תחום הטיפול הנמרץ בפגיות לא מוזכר כלל בחוק הביטוח הלאומי. המציאות היום קשה, והטיפול ביחידות לטיפול נמרץ של הפגיות הוא טיפול ברמה גבוהה מאוד, הן מבחינת הציוד והן מבחינת המיומנות המיוחדת של האחיות והרופאים.
       
       ההגדרות בחוק הביטוח הלאומי הן מיושנות ולא מתאימות למציאות הקיימת היום. התקינה האחרונה בנושא הפגיות היא משנת 1997. להגדרות אלה יש השלכות להתייחסות בעיצוב המערכת בפגיות.
       
       הצעת חוק על שיעור המימון על-ידי המוסד לביטוח הלאומי הועברה לאחרונה בקריאה טרומית, בניגוד לדעת הממשלה, על-ידי חבר הכנסת חיים אורון. השיעור היום שהביטוח הלאומי מממן מתוך עלות מחושבת, לא עלות בפועל, הוא 80% מהעלויות המחושבות, ואין שום חריגה מהסכום, ולא משנה כמה פעילות היתה בפגייה, וכמה עלתה אותה פעילות, ולא משנה כמה זמן שהה הפג בפגייה.
       
       ומי שנמצא במקצוע הזה, במקצוע הניאונטולוגיה, יודע שההוצאות ביומיים או בשלושת הימים הראשונים של הפג בפגייה הן גבוהות והטיפול הוא אינטנסיבי.
       
       ועוד אבסורד - פג במשקל 1.750 קילוגרם מוגדר כפג. 1.751 קילוגרם כבר לא, לא משנה שהוא עדיין מוחזק כפג בפגייה ומקבל אותו טיפול. לקונות אלה ועוד רבות בתחום הפגיות, יש לתקנן באופן מיידי.
       
       היו ועדות שדנו בתחום הניאונטולוגיה והפגיות, דוח ועדת-אמוראי ציין, כי המקצוע ניאונטולוגיה הוא מקצוע במצוקה, ואני חושב שצריך להתייחס לזה ברצינות. כמו כן, ועדת-בויקס עשתה עבודה מאוד יסודית בנושא של בניית הגדרה נכונה ומתאימה בשאלה מה זה פגייה ומה זה טיפול נמרץ בפגייה, וכן קבעה  מדרגות בטיפול נמרץ בפגיות. אם אינני טועה, ועדות אלה מונו על-ידי הממשלה; אם לא על-ידי הממשלה – על-ידי משרדי הממשלה, שהזמינו את הדוחות האלה.
       
       לכן אני מבקש מכבוד שר הבריאות שיעלה לכאן ויאמר שאכן המצוקה של הפגיות תיפתר בשנים הקרובות. אני יודע שהוא גם יאמר שב-2005 יוקצו 28 מיליון שקלים בתור סכום חד-פעמי לטובת הפגיות והרדיותרפיה, ועדיין גם אנחנו לא יודעים מה תהיה החלוקה בין שני התחומים. בכל מקרה, מבחינתי זה אוי לי מיצרי ואוי לי מיוצרי, כי את שני התחומים האלה העליתי בוועדות.
       
       לתשומת לב חברי הכנסת, גם אם הביטוח הלאומי היה מממן 100% של מה שמופיע בתקינה, זה עדיין לא 100% העלות בפועל של ההשקעה בפגיות. מה גם שהסעיף בנושא היילודים כולל את כלל היילודים, וכשעלות הפגיות גבוהה, ההפרש פשוט נלקח מתשלום עבור היולדות. כתוצאה מכך היולדות לא מקבלות את מה שהן צריכות לקבל, את הטיפול האופטימלי שהן צריכות לקבל.
       
       אדוני השר, דוח-בויקס יצא כבר ב-1993, אם אני לא טועה, ומאז לא נעשה כלום בתחום. לצערי הרב, אני לא יכול לבוא היום בטענה לאוצר, כי כשפונים לאוצר הוא מסתתר מאחורי הטענה: מה אתם רוצים, אני משלם לפי התקינה. כשאנחנו פונים למשרד הבריאות, משרד הבריאות מסרב לפרסם את התקינה בהגדרה חדשה. נציג משרד הבריאות, ד"ר ברלוביץ, אמר שהחשש הוא מפני תביעות משפטיות. ביקשתי ממנו לפרסם את התקינה, לפחות שהציבור ידע, שהיולדות ידעו, שבתי-חולים ידעו, שמנהלי בתי-חולים ידעו - לפחות שידעו מושגים - אבל הוא חושש מתביעות.
       
       לא אכפת כנראה למשרד הבריאות שבו בזמן שהוא חושש מתביעות, בתי-החולים חשופים לתביעות. כל נזק, כל טעות בפגייה, שלא ניתן להכחיש אותם, כמובן, משפחה תובעת, ואני מכיר מקרים שבתי-החולים נושאים בנטל. 
       
       אני שואל שוב את כבוד השר: מדוע לא יפרסם את התקינה, ובכך לפחות ייווצר הלחץ על האוצר לתת מענה על מצוקות הפגיות?
       
       אם נותר לי זמן, אדוני היושב-ראש, מכובדי כבוד השר, משרד הבריאות קבע באופן שרירותי בתחום הטיפול הנמרץ, ש-10% מהמיטות בפגיות הם עבור טיפול נמרץ, אבל בפועל אנחנו יודעים שכמעט כל פג, בזהירות אני אומר - לפחות 50% מהפגים שוהים בימים הראשונים בטיפול נמרץ.
       
       כמו שאמרתי בתחילת דברי, הטיפול הנמרץ דורש מיומנות גבוהה, דורש ציוד יקר, דורש רופאים מיומנים יותר, תשומת לב יותר גדולה, בתדירות גבוהה, ולכן המשאבים שמושקעים במיטות טיפול נמרץ הם גבוהים.
       
       לסיום, אדוני היושב-ראש, מכובדי כבוד השר, מבקר המדינה בדוח 54ב הגדיר את המצב בפגיות כקטסטרופה. אם מבקר המדינה מגדיר את המצב כקטסטרופה, אני חושב שהנאום שלי היה מיותר. אני מקווה שמבחינת השר - אני מאמין, לא רק מקווה - זאת התפרצות לדלת פתוחה. 
       
       בכוונה העליתי את הנושא בהצעה רגילה לסדר-היום, ואני מבקש שזה יעלה בוועדות, יוזמנו לוועדות כל הנציגים, לרבות של האוצר. משרד הבריאות צריך לעשות חשיבה חוזרת בקטע של הסירוב לפרסם את התקינה. אני חושב שהוא חייב לפרסם את התקינה מהסיבות שמניתי, כדי שלא נצטרך להיות אחראים למה שאמרו אותם מומחים, אותם ניאונטולוגים בוועדה. הם אמרו בצורה חד-משמעית ששיפור המצב בפגיות ימנע תמותה. 
       
       יש לציין בהזדמנות זו, שמבחינת ממוצע התמותה של פגים בעולם, אנחנו במצב טוב מאוד; ברוך השם, אנחנו מצליחים להציל יותר מבכל העולם, אבל יש גם מצב שפג יוצא מהפגייה עם השלכות חמורות לכל החיים: יש פגיעות מוחיות, יש הרבה טעויות. לצערי הרב, משום חשש תדמיתי של אותו מוסד, גם לא מפרסמים אותן. אישרו את הדברים בוועדה אותם ניאונטולוגים. 
       
       לכן, אני קורא לשר לחשוב שוב, לפרסם את התקנות. אנחנו, חברי הכנסת, נפעל למען משרד הבריאות, כדי שהאוצר אכן יממן לפי התקינה החדשה, ועל-ידי כך בעזרת השם נתרום עוד לחיים בריאים של אותם פגים.
       
היו"ר מיכאל נודלמן:
       
       תודה. שר הבריאות ישיב על שלוש הצעות לסדר-היום.
       
שר הבריאות דני נוה:
       
       אדוני היושב-ראש, חברי חברי הכנסת, ראשית, הנושא הראשון שהועלה פה, המצוקה הקיימת במדינת ישראל בכל מה שנוגע לרכש תרופות. זה הנושא שאני נאבק עליו מאז יומי הראשון בתפקיד יותר מאשר על כל נושא אחר. קודם כול, על-ידי הגדלת סל התרופות שלנו. בסופו של דבר, כאשר תרופה לא נמצאת בסל, ואדם נאלץ לשלם עליה את מלוא הכסף – התרופות יקרות – זו הסיבה הראשונה למצוקה שלפעמים אנשים נמצאים בה, כשהם נאלצים להתמודד עם קניית תרופה שאין להם כסף לקנות אותה. אני נאבק על זה מאז יומי הראשון במשרד.
       
       מצאתי, לצערי הרב, שבתקציב 2003 לא הוקצב לזה אפילו שקל אחד. הצלחתי אז להגיע לסיכום עם משרד האוצר על 60 מיליון שקלים לטובת 2003-2004, וזה אפשר לנו לתת תרופות חדשות, חשובות, מצילות חיים, כמו ה"מבטרה" וה"גליבק" לחולי סרטן, ודברים נוספים. ואני שמח על כך שהצלחתי להגיע לסיכום עם שר האוצר בתקציב 2005 על 140 מיליון שקלים, פי-3.5 מבשנה שעברה.
       
       שמעתי שבהסכם שהושג, ועדיין לא נחתם, בין הליכוד לבין מפלגת העבודה, סוכם על תוספת של עוד 90 מיליון שקלים. בהנחה שהממשלה הזאת תצא לדרך, זה יביא אותנו לתקציב שהוא עוד יותר משמעותי, של 230 מיליון שקלים. זה לא יענה על כל הצורך, ועדיין הצרכים גדולים מאוד, כי ברוך השם המדע מתפתח, ויש לנו כל שנה תרופות חדשות וטכנולוגיות רפואיות מתקדמות ובשורות חדשות לחולים.
       
       אני בכל אופן נאבק על הדבר הזה, ואני גאה לומר שהצלחתי להגיע כאן להישגים חשובים מאוד בתוספת תקציבית לסל הבריאות שלנו, כמובן גם בסיוע של חברי כנסת, שחלקם גם יושבים כאן באולם בדיון הזה.
       
       במקביל, אני בהחלט מקבל את מה שהעלה חבר הכנסת נסים דהן, אני חושב שזה חשוב שאנחנו כחברה נוריד באופן משמעותי את מחיר ההשתתפות העצמית בתרופות של חולים כרוניים. כשמדובר בחולים שבאים ממשפחות שהכנסתן היא מתחת לשכר מינימום, אוכלוסייה קשישה שחיה רק מקצבה קטנה, ודאי שאנחנו צריכים לעשות את הכול וזו חובה מוסרית של כולנו, ואני פועל במרץ מול משרד האוצר, שהוא, בסופו של דבר מכתיב את הדברים האלה, כדי להגיע לזה, ואני מקווה שכאשר יתחדשו דיוני התקציב בכנסת נוכל ביחד להגיע לסיכום בוועדת הכספים, שמורידים באופן משמעותי את מחירי ההשתתפות העצמית של חולים כרוניים בתרופות. 
       
       ולבסוף,  הרי כולנו יודעים שמעבר למציאות הזאת, בתחום הבריאות, מה שגורם לכך שיותר ויותר אנשים מתקשים לעמוד בפני הברירה הבלתי-אפשרית – לבחור תרופה או לבחור מזון, או לבחור דבר אחר - זו מציאות כלכלית. זו לא מציאות במערכת הבריאות, זו קודם כול המציאות הכלכלית. ועובדה היא שבשנים האחרונות יש יותר ויותר אנשים שעברו ממעמד הביניים למעמד השכבות החלשות; יש יותר ויותר אנשים שמצאו את עצמם ללא מקורות הכנסה. לכן, אני מאוד מקווה שהמגמה במשק, כפי שהיא מסתמנת, כפי שהיא הסתמנה ב-2004 ומסתמנת ל-2005 – תימשך; שנראה שיפור במצב הכלכלי במדינה, ונראה, בסופו של דבר, כתוצאה מכך, גם שיפור ביכולתם של אזרחי המדינה ותושבי המדינה, להגיע לדבר החשוב כל כך, ולא להיות במצב הנורא כל כך של אי-יכולת לקנות תרופה או דבר שהם זקוקים לו. 
       
       אני, בכל אופן, כמו שנאבקתי ונלחמתי על הדבר הזה יום-יום בשנתיים האחרונות, אמשיך להילחם, וכמו שהגעתי, ברוך השם, להישגים ותקציבים יפים בעניין הזה, אמשיך לפעול כדי להגיע להישגים תקציביים נוספים. 
       
       בכל מה שנוגע לפגיות - אני אחזור אחר כך לנושא הרשלנות והביטוח – חבר הכנסת מרגי, הנושא הזה הוא בוודאי נושא מאוד חשוב. אני הצבתי אותו כאחד הנושאים המרכזיים, ולכן, באמת, הגעתי לסיכום עם משרד האוצר, שיאפשר לי השנה להקציב למעלה מ-20 מיליון שקל לטובת המטרה הזאת, לטובת הפגיות, שדרוג הפגיות. אין ספק שאנחנו צריכים להגיע לסיכום גם על  שדרוג התקינה בפגיות. אני לא חושב שהפרסום הוא מה שחשוב פה. מה שחשוב פה הוא באמת לשפר את התקינה, את היחס בין מספר האחיות למספר התינוקות. 
       
יעקב מרגי (ש"ס):
       
       התקינה - - -
       
שר הבריאות דני נוה:
       
       צריך לשפר את מצב התקינה. צריך לשפר את היחס בין מספר האחיות למספר היילודים. זה מה שאנחנו צריכים לעשות. אנחנו נמשיך, כמובן, לפעול בנושא הזה במרץ רב. ישראל היא אלופת העולם, לדעתי, במספר הפגים שנולדים פה, כתוצאה מכך – ואת זה האנשים לא תמיד יודעים – שאנחנו אלופי העולם במספר טיפולי ה-IVF, טיפולי ההפריה החוץ-גופית, שבהרבה מאוד מקרים מסתיימים בלידה מוקדמת ובלידה של פגים. זה, כמובן, מטיל עומס גדול מאוד על הפגיות בישראל. אני  שמח שהצלחתי להגיע לסיכום על תוספת תקציב לשנת 2005, שתשפר כבר ב-2005 את מצב הפגיות, אבל אנחנו נמשיך לפעול גם לשיפור התקינה ולהמשך המגמה הזאת כחלק מתוכנית רב-שנתית לטובת שיפור המצב בפגיות שלנו. 
       
       בנושא של הביטוח, מה שקורה, כפי שגם הציג חבר הכנסת דהן, שר הבריאות לשעבר – בתי-החולים הממשלתיים לא מכוסים באמצעות חברת ביטוח, אלא יש הסדר של קרן ממשלתית שבעצם מכסה זאת באמצעות חברה ממשלתית, חברת "ענבל", בעוד שבבתי-החולים האחרים יש רק סוכנות ביטוח אחת, סוכנות "מדנס", שהיא זו שמכסה אותם. צריך לזכור דבר אחד מאוד חשוב, כאשר אנחנו שואלים את עצמנו מדוע התעריפים עולים. זו לא רק העובדה שאין תחרות ויש רק סוכנות אחת. זה גם כתוצאה מזה שבשנים האחרונות עלו באופן מאוד משמעותי, גם בישראל עלה באופן משמעותי היקף התביעות ועלה באופן משמעותי היקף הפיצויים שצריך לשלם כתוצאה מן התביעות האלה. נוצר מצב שלא רבים יכלו לעמוד בזה. אף סוכנות אחרת לא היתה מסוגלת לגייס מספר מספיק של מבוטחים כדי לפזר את הסיכון. ונוצרה בישראל מציאות מסוימת בשוק הזה. הדבר הזה לא נעלם מעינינו, וכבר כמה שנים הוא נמצא על סדר-היום. 
       
       משרד הבריאות, ואני חושב שזה נכון, כממשלה, לא מתערב באופן ישיר ובוטה ביחסים מסחריים בין חברת ביטוח למבטח ובין גורם כלשהו, גם לא בית-חולים. אבל צריך למצוא לדבר הזה פתרון. יש, באמת, שתי ועדות בין-משרדיות ששוקדות על העניין הזה, ובקרוב, אני מקווה, נוכל לראות את ממצאיהן. 
       
       אני אשמח לקיים דיון על הנושא הזה וגם על יתר ההצעות שהועלו פה. אני בהחלט אשמח להמשיך את הדיון בצורה יותר מפורטת במסגרת עבודת ועדת העבודה, הרווחה והבריאות של הכנסת. 
       
היו"ר מיכאל נודלמן:
       
       תודה רבה. נשמעה פה רק הצעה אחת – דיון בוועדת העבודה, הרווחה והבריאות. 
       
נסים דהן (ש"ס):
       
       - - -
       
היו"ר מיכאל נודלמן:
       
       אנחנו מצביעים עכשיו על כל הצעה בנפרד, אבל על אותה הצעה – העברה לוועדת העבודה, הרווחה והבריאות. אין נגד. 
       
       אני מעלה להצבעה את ההצעות לסדר-היום: ויתור על שירותים רפואיים עקב מצוקה כלכלית. בעד זה בעד העברה לוועדת העבודה, הרווחה והבריאות. 
       
       
       
       
הצבעה מס' 20
       
בעד ההצעה להעביר את הנושא לוועדה - 13
נגד - אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה. 
       
היו"ר מיכאל נודלמן:
       
       בעד – 13, אין נגד, אין נמנעים. אני קובע שההצעות יעברו לוועדת העבודה, רווחה והבריאות ויידונו שם. 
       
       עכשיו אנחנו עוברים להצבעה בנושא המונופול בתחום ביטוח האחריות הרפואית המעלה את המחיר ב-300%.  מי בעד – בעד דיון באותה ועדה, מי שנגד – זה בעד הורדה מסדר-היום. ההצבעה התחילה. 
       
הצבעה מס' 21
       
בעד ההצעה להעביר את הנושא לוועדה –  13
נגד - אין
נמנעים - אין
ההצעה להעביר את הנושא לוועדת העבודה, הרווחה והבריאות נתקבלה. 
       
היו"ר מיכאל נודלמן:
       
       בעד - 13 חברי כנסת, אין נגד, אין נמנעים. אני קובע שההצעה תעבור לוועדת העבודה, הרווחה והבריאות ותידון שם. 
       
       עכשיו אנחנו עוברים להצעה האחרונה: סירוב משרד הבריאות לפרסם תקינה המסכן חיי פגים ויילודים.  
       
הצבעה מס' 22
       
בעד ההצעה להעביר את הנושא לוועדה – 12
נגד - אין
נמנעים - אין 
ההצעה להעביר את הנושא לוועדת העבודה, הרווחה והבריאות נתקבלה. 
       
היו"ר מיכאל נודלמן:
       
       12 חברי כנסת בעד, אין נגד, אין נמנעים. ההצעה תעבור לוועדת העבודה, הרווחה והבריאות ותידון שם. 
       
       
הצעות לסדר-היום 
השביתה בדואר-נע ברחבי הארץ

היו"ר מיכאל נודלמן:
       
       אנחנו עוברים לנושא הבא: השביתה בדואר-נע ברחבי הארץ - הצעות לסדר-היום שמספריהן 5475, 5484, 5536 ו-5537. הדובר הראשון, חבר הכנסת ישראל אייכלר, בבקשה. אחריו - חבר הכנסת שאול יהלום. לאחר מכן – חבר הכנסת משה כחלון. 
       
ישראל אייכלר (יהדות התורה):
       
       אדוני היושב-ראש, חברי הכנסת, במסגרת תפקידי כיושב-ראש הוועדה לפניות הציבור קיבלתי השבוע פניות בהולות מאנשים קשישים שמחכים חודש שלם לקצבה הדלה שהם מקבלים מן הביטוח הלאומי, אולי גם לרנטות אחרות, שהדואר-הנע מביא להם, למושבים, ושמעתי שגם לקיבוצים. הדואר-הנע הוא הדרך היחידה, הקשר היחיד של האנשים האלה, אם במכתבים, אם בשירותי דואר, וגם בעניין הקצבה בבנקאות של בנק הדואר. זה לא מגיע אליהם, ואין להם מה לאכול, לאנשים האלה. 
       
       שמעתי היום כי השביתה הזאת כבר נפסקה. אני לא יודע אם הסכסוך כבר נפתר, אבל הדבר העלה אצלי מחדש את הצורך, בשעתי הגשתי אפילו הצעת חוק בעניין, כאשר היו השביתות הגדולות של 100 הימים, שבשירותים במגזר הציבורי תיאסר שביתה הארוכה מ-48 שעות, וגם אם רוצים לשבות יותר, אז אחרי 24 שעות של הפסקת שביתה, אפשר להמשיך ולשבות. זאת כדי שלא ייווצר מצב, כפי שהיה באותה שביתה נוראה, שאנשים חיכו כשמטעם הסתדרות עובדי המדינה שבתו, ולא יכלו לקבל שום שירות. הכלכלה נהרסה, והחלה תופעת ה"מאכערים", שהיו מסדרים כל מיני דברים, ומי שאין לו קשרים ואין לו פרוטקציה, היה זקוק לכסף כדי לקבל שירותי מדינה. 

	במגזר הפרטי אנחנו רואים תופעה שהיא ממש הפוכה מזו שבמגזר הציבורי. במגזר הפרטי אנחנו רואים שמפעילים ומעסיקים מנצלים את העובד עד תום ומפטרים אנשים ונשים מעבודתם בתוך 20 וכמה חודשים, כדי שלא יקבלו קביעות, ומנצלים אותם ממש במשכורות רעב; ואילו במגזר הציבורי אנחנו רואים תהליך הפוך, של ניצול הכוח שיש בידי עובדי המגזר הציבורי נגד האזרחים כדי לעשות את המאבק המקצועי. 
       
       אנחנו לא באים לשלול פה את זכות השביתה - הלוואי שהיתה זכות שביתה במגזר הפרטי כמו במגזר הציבורי - אבל לפחות שיהיו הפסקות בשביתות. הרי אנשים שהם עובדי המגזר הציבורי מקבלים משכורת מאתנו, האזרחים. 
       
       הגשנו הצעת חוק שאומרת: "עובדים בשירות ציבורי המקיימים שביתה במשך שלושה ימי עבודה רצופים - יפסיקו את השביתה למשך תקופה שלא תפחת משני ימי עבודה"; או כאשר עושים סנקציות של "שביתה חלקית, האטה או הפרעה מאורגנת אחרת של מהלך העבודה התקין במשך חמישה ימי עבודה - יפסיקו את השביתה" - גם מקומות שעושים את זה - "לתקופה שלא תפחת מיום עבודה אחד". דבר כזה היה פותר המון המון בעיות, וצריך לדון על זה דווקא עכשיו, כשאין שביתות גדולות במשק ואפשר לדון על זה בניחותא.
       
       אז זעקו שאנחנו רוצים לשבור את העובדים ואת הפקידים שעובדים קשה ומנשלים אותם ופוגעים בהם. עכשיו זה הזמן להחזיר את חוק יישוב סכסוכי עבודה ולתקן את החוק כך שעובדי מגזר ציבורי לא יוכלו לשבות יותר מ-48 שעות בלי לתת יום אחד של הפסקה, ולחלופין - כל הצעה הגיונית אחרת.
       
       מה שכן ברור, שלא ייתכן ששוב ושוב אזרחים קשישים, ילדים, סתם אזרחים, אנשי עסקים, יהיו תלויים בידיהם של שובתים ומשביתים למיניהם. תודה רבה, אדוני. 

היו"ר מיכאל נודלמן:
       
       תודה רבה. חבר הכנסת שאול יהלום, ואחריו - חבר הכנסת משה כחלון.

שאול יהלום (מפד"ל):
       
       אדוני היושב-ראש, כנסת נכבדה, במשך עשרה ימים היתה הפריפריה של מדינת ישראל מנותקת מהדואר. יש לנו מבנה כזה בשירותי הדואר - בערים הגדולות וביישובים הגדולים יש סניפי דואר, ואילו לכל הפריפריה - יישובים קטנים, מושבים, קיבוצים, במועצות האזוריות, ביהודה ושומרון - בכל המקומות האלה, שגרים בהם למעלה ממיליון איש, מקבלים את הדואר על-ידי מכוניות שבאות כל יום. לכן זה נקרא דואר-נע; הן מחלקות דואר, מקבלות דואר, פותחות את האשנב, נותנות שירות למי שצריך, למכתבים רשומים ואחרים - וכך חי דואר ישראל. 
       
       במשך עשרה ימים היתה הפריפריה מנותקת. מכתבים לא הגיעו. כפי שחבר הכנסת אייכלר אמר קודם, במקרים מסוימים מדובר אפילו באמצעי מחיה שלא הגיעו. אנשים לא יכלו לשלוח דואר אלא אם כן יצאו לעיר הגדולה. אך התמונה הכי מזעזעת היא אדישותה של הממשלה. חבר הכנסת אייכלר, הבעיה היא לא חוק שירותים חיוניים, הבעיה היא איפה היתה הממשלה במשך עשרה ימים. הממשלה היא זאת שגרמה לשביתה.
       
       יש חוק. לפי החוק, לאחר שנחקק חוק הדואר, הממשלה אמרה: אני אעביר לגורמים פרטיים 13 מיליון דברי דואר, והממשלה הפירה את ההסכם, לטענת העובדים בדואר, והתחילה להוציא 40 מיליון דברי דואר דרך חברות פרטיות, וזה איים על מקום עבודתם בעיקר של עובדי הדואר-הנע, ולכן הם שבתו. האם שביתתם מוצדקת, לא מוצדקת - ודאי לא מוצדקת, מדובר בשירותים חיוניים - אבל איפה הממשלה? אדוני היושב-ראש, איפה הממשלה עכשיו, מי ישיב לנו, מי יגיד לנו מה היה. 
       
       אכן, ברוך השם, השביתה הסתיימה, וכפי שנמסר לי מיושב-ראש הוועד שסיים את השביתה, הם הגיעו למסקנה - לא שהעניין נפתר, לא שהממשלה באה אליהם בהסכם, לא שפתרו להם את הבעיה, אלא הם הבינו שהם לא יכולים יותר לגרום סבל לתושבי הפריפריה והפסיקו את השביתה.
       
       ואני שואל, אדוני היושב-ראש, איפה שר התקשורת, איפה הוא? איפה נציג הממשלה? הנה עולים ארבעה חברי כנסת להעלות את הנושא בשם ציבור העובדים מצד אחד, ואלה שסבלו - מיליון אזרחים - מהצד השני, ואין מי שישיב לנו. האם אדוני יודע מי ישיב לנו? אני רואה את שר החקלאות, הוא ודאי לא ישיב לנו. 

היו"ר מיכאל נודלמן:
       
       לא תהיה תשובה ולא תהיה הצבעה.

שאול יהלום (מפד"ל):
       
       לא תהיה תשובה - בוודאי, את מי זה מעניין.

היו"ר מיכאל נודלמן:
       
       תהיה במועד אחר.

שאול יהלום (מפד"ל):
       
       כמו שלא עניינה השביתה של עשרה ימים. 

היו"ר מיכאל נודלמן:
       
       תשובה והצבעה במועד אחר.

שאול יהלום (מפד"ל):
       
       במועד אחר, כן. עד אז הדואר כבר יעבור הרבה. לכן, אדוני היושב-ראש, אני אומר - - -

ישראל אייכלר (יהדות התורה):
       
       התשובה תהיה על-ידי שר אחר.

שאול יהלום (מפד"ל):
       
       על-ידי שר אחר - בהנחיה של כבוד הרב. 
       
       אני בא ואומר - קודם כול אני מבקש, אני פונה לממשלה. מבחינת השוויון והסולידריות של מדינת ישראל, אסור שיהיה הבדל. אם השביתה היתה ברחביה, כאן, בירושלים, או ברמת-אביב ג', תאמינו לי שהשר כבר היה יושב באותו לילה עם העובדים ואחרי 24 שעות מוצא פתרון. זה היה בפריפריה, במושבים, אז הזניחו, הזניחו, הזניחו, את אף אחד לא עניין ועד היום לא מעניין. 
       
       ואני קורא לממשלה לא לפגוע בעובדים. כל דבר חייב להיעשות על-פי הסכם, כדי שמקרים כאלה לא יקרו, לרבות פתרון הסכסוך הזה במשא-ומתן, כדי שלא תהיינה התפרצויות כאלה. ולעובדים עצמם אני קורא - תמיד, כפי שאמר חבר הכנסת אייכלר, לא לחכות לחוק בנושאים של שירותים חיוניים, אלא בהיותם עובדים של השירותים החיוניים לא להשבית שירות חיוני, ואת המאבק לערוך בדרכים אחרות. תודה רבה.

היו"ר מיכאל נודלמן:
       
       תודה רבה. חבר הכנסת משה כחלון - אינו נוכח. אנחנו סיימנו את הדיון בנושא השביתה בדואר-נע ברחבי הארץ. תשובה והצבעה במועד אחר.

ישראל אייכלר (יהדות התורה):
       
       לא, אדוני היושב-ראש - - -

אורית נוקד (העבודה-מימד):
       
       אבל אולי אפשר להעביר את זה לדיון בוועדת הכלכלה משום שהנושא לא נסגר.

היו"ר מיכאל נודלמן:
       
       לא. תהיה תשובה והצבעה.
       


הצעה לסדר-היום
ייצוא תפוחים מרמת-הגולן לסוריה

היו"ר מיכאל נודלמן:
       
       אנחנו פונים לנושא הבא. הצעה לסדר-היום מס' 5390: ייצוא תפוחים מרמת-הגולן לסוריה - של חבר הכנסת מגלי והבה.

מגלי והבה (הליכוד):
       
       אדוני היושב-ראש, אדוני שר החקלאות, חברי הכנסת, אנחנו הולכים לדון, ואני הולך לדון, בנושא של ייצוא התפוחים לסוריה, מאחר שתושבי רמת-הגולן החקלאים פנו אלי לפני כחודש וחצי וביקשו לנסות למצוא דרך לייצא את התפוחים שלהם לסוריה.
       
       כמובן, יבול התפוחים של השנה, אדוני השר, הוא יבול טוב. בדרך כלל, הממוצע של היבול ברמת-הגולן מגיע עד 30,000 טונות השנה יש להם כמעט 50,000 טונות, וזה כמובן ממלא את בתי-הקירור גם אצלם ברמת-הגולן; זאת הזדמנות, אדוני שר החקלאות, להודות לך על הסיוע שמשרד החקלאות הגיש לאותם חקלאים להקים בתי-קירור ואגודות חקלאיות. 
       
       אני מחזיק פה בפנייה שלהם - של שש אגודות שמחזיקות שישה בתי-קירור שמטרתם להחזיק את התפוחים, את היבול, כדי שיוכלו לשווק אותו במחירים סבירים בשעת השפל של השוק. כמובן, בגלל היבול הרב של השנה, מצאנו שהשנה לתושבים יש יבול עודף. כמובן אמרו: אם יש לנו יבול עודף, למה שלא נפנה לסוריה, שתוכל אולי לקנות חלק מהיבול הזה ותוכל ככה לסייע לנו בנושא היצוא החקלאי וייצוא התפוחים אליהם. 
       
       חברי חברי הכנסת, היתה פנייה של אנשי הדת שביקרו בסוריה - כל שנה מבקרת קבוצה של אנשי דת מרמת-הגולן במקומות הקדושים בסוריה - והסורים החליטו, לטענת אלה שביקרו, הפעם כן, שהם מוכנים לקנות את התפוחים. 
       
       אחת הסיבות שהביאו אותי להעלות את הנושא כהצעה לסדר-היום היא רצוני להראות את התחכום של הסורים בנושא התפוחים, איך הם מתייחסים לאוכלוסייה, לחקלאים, שהם רוצים לסייע להם במכירת התפוחים. הסורים אכן קיבלו את הבקשה ואמרו, אנחנו מוכנים לקנות את עודף התפוחים. אתם, אזרחי רמת-הגולן הדרוזים, פנו לשלטונות המדינה על מנת שיתחילו בתהליך אישור ייצוא התפוחים. 
       
       אכן, היתה פנייה למשרד החקלאות, למשרד ראש הממשלה, למשרד החוץ, למשרד הביטחון. משרד החקלאות מצא לנכון לקיים ישיבות עם מנהל המחוז, עם הגורמים האחראים על ייצוא תפוחים במשרד החקלאות. אחרי בדיקת הנושא החליטו להיענות לבקשה. מוכנים לתת את הסיוע הנדרש כמו לכל יצוא חקלאי בישראל. ניתן לייצא 15,000-20,000 טונות, זאת התשובה שניתנה לתושבי רמת-הגולן בנושא התפוחים. נאמר להם, תתחילו בתהליך ותפנו למשרדי הממשלה השונים. 
       
       כשפנו אלי בשאלה איך אפשר לייצא, דיברתי עם משרד החוץ, עם משרד ראש הממשלה. כל משרדי הממשלה מוכנים לתת אישור לתושבי רמת-הגולן לייצא תפוחים, שר הביטחון אפילו נקב במספר של  15,000 טונות. 
       
       פנינו לצלב-האדום, לאחראי על הצלב-האדום כאן בישראל, והוא אמר: אני מוכן לסייע בייצוא התפוחים. הפכו את נושא ייצוא התפוחים לכלי בצד הסורי, שבו הם יכולים לומר, אנחנו רוצים לסייע לכם אבל נקשה עליכם את החיים. אמרו, אנחנו מוכנים לקבל את ייצוא התפוחים אם תייצאו דרך ירדן, מירדן לסוריה, כאשר יש בעצם מעבר גבול - - - 

ואסל טאהא (בל"ד):
       
       זה לא גבול. 
       
מגלי והבה (הליכוד):
       
       זה מעבר מוכר. אני לא מדבר על גבול בינינו לבין סוריה, אני מדבר על גבול שמדינת ישראל כרגע מחזיקה בו ויש שם פעילות, אנשים נכנסים, מבקרים. מי שרוצה לעזור לאוכלוסייה שלו, צריך להבין, להסיע תפוחים בשעה וחצי - תושבי רמת-הגולן, שהיו הגשר לשלום ויהיו הגשר לפעילות כלכלית עם סוריה - אני מאמין שזאת הדרך הטובה לעזור לאותם תושבים. אני לא רוצה לצייר את התושבים האלה כחיים בחוסר כול. הלוואי עלינו כל תושבי ישראל רמת החיים שלהם - בזכות החקלאות המפותחת, בזכות העבודה החרוצה של אותם חקלאים, הגיעו לרמת חיים כזאת. 
       
       עקבתי מול הצלב-האדום ומול אלה שתיווכו בעסקאות האלה - נאמר להם על-ידי סוריה: אנחנו לא רוצים להפוך את זה לעסקה ולמעבר גבול. אנחנו רוצים לעזור לתושבים שלנו. אז אם הם רוצים לעזור לתושבים, למה להקשות עליהם את החיים, מה הבעיה להעביר שעה וחצי נסיעה, זה מפחית את העלויות, זה מאפשר הוצאה של 15,000-20,000 טונות של תפוחים, וזה פותר בעיה כלכלית. מה הבעיה, במה  אנחנו נתקלים? 
       
       זה מביא אותי לנושא המדיני, שהוא הנושא החשוב ביותר. חדשות לבקרים אנחנו שומעים שהשלטון הסורי, הנשיא בשאר אסד ואחרים רוצים לעשות שלום עם ישראל וקוראים לישראל לשיחות שלום; אפילו שלקריאות האלה יוצאת מייד הכחשה מצד הנציגים הבכירים של השלטון. אם  שר החוץ, פארוק א-שרע, או אחרים שרוצים להגיד לעולם, אנחנו רוצים לפתוח במשא-ומתן - אני אומר דבר פשוט, שאין בו שום ויתור אלא הצגת כוונות, לתת לאותם חקלאים, שלטענתם הם תושבים סורים, אף שהם תחת שלטון ישראל. לא מסוגלים לעזור להם ולפתור בעיה חקלאית, מנסים להקשות עליהם את החיים ולעשות הכול על מנת שעסקה כזאת לא תצא לפועל. 
       
       מניסיוני כמנכ"ל המשרד לשיתוף פעולה אזורי, הרבה פעמים הצלחנו בפרויקטים קטנים, עם מדינות ערביות, כאלה שמקיימות אתנו קשרים וכאלה שלא מקיימות, שבפרויקטים הומניטריים, בפרויקטים בסיסיים, שיש לנו הידע והיכולת לתרום בהם, מתקיימת נורמליזציה הומניטרית שמחזקת את הביטחון, ביטחון הדדי בין שני הצדדים, על מנת ליצור אווירה של כוונות טובות. מי שאין לו כוונות טובות, הוא מקשה. זה בא לידי ביטוי בנושא התפוחים.  
       
       כל הקושי הזה מוכיח דבר אחד. מכאן אני קורא לשלטונות, מי שכוונותיו כנות, אני מדבר על השלטון הסורי, שיאפשר לאותם תושבים לייצא את התפוחים, 15,000 טונות, דרך מעבר קוניטרה ללא היסוס, שייתן לנו את המסגרת האמיתית שתוכל להיות מודל לאותם תושבים שיהיו גשר לשלום, ולא להקשות על אותם אנשים. סוריה כל הזמן טוענת, שהיא רוצה להחזיר את התושבים האלה. להחזיר אותם - כן, לדאוג להם לסיוע כלכלי, שיהוו גשר למהלכים נורמליים בין מדינות, את זה הם לא עושים. זה אחד המבחנים הפשוטים ביותר. 
       
       חברי חברי הכנסת, מה ההבדל בין זה שמצהיר ומדבר ומכריז כלפי העולם - הנשיא אסד  או אנשים מטעמו - שהוא רוצה בקשרים, וכאשר מגיעה שעת האמת, אנחנו רואים ששום דבר לא קורה, חוץ מדיבורים. 
       
       אדוני היושב-ראש, אני רוצה להודות לאדוני שר החקלאות על הרצון הכן לעזור. אני יוצא מכאן בקריאה לשלטונות הסוריים: אנחנו מוכנים לעשות הכול כדי שהתפוחים האלה יצאו דרך מעבר קוניטרה כדי להקל על האוכלוסייה. זה אולי מסר של שלום, שאנחנו נהיה הגשר, שיהיה גשר לשלום ולא רק גשר לדיבורים. תודה רבה. 

היו"ר מיכאל נודלמן:
       
       תודה רבה. אדוני שר החקלאות, בבקשה. 
       
שר החקלאות ופיתוח הכפר ישראל כץ:
       
       אדוני היושב-ראש, חברי הכנסת, תשובה על הצעה לסדר-היום של חבר הכנסת מגלי והבה בקשר לייצוא תפוחי עץ לסוריה. כפי שגם ציין חבר הכנסת מגלי והבה, השנה מסתמן יבול שיא במטעי התפוחים בגליל ובגולן, צפוי יבול של 130,000 טונות, ובמחסני הקירור מצויים עוד כ-70,000 טונות, בעוד הצריכה השנתית בישראל עומדת על 100,000-120,000 טונות. היבול במטעי המגזר הדרוזי בגולן מוערך ב-50,000 טונות השנה. במחסני בתי-הקירור יש עוד כ-28,000 טונות. 
       
       נציגי החקלאים, מגדלי התפוחים בכפרי הדרוזים ברמת-הגולן, פנו אלי בבקשה לייצא תפוחי עץ לסוריה, זאת לאחר שהשלטונות הסוריים נתנו את הסכמתם לכך בעקבות בקשה שהופנתה אליהם על-ידי החקלאים הדרוזים, באמצעות הצלב-האדום. מתוך כוונה לפעול להצלת הענף מסכנת קריסה וכדי להקל את מצוקתם הכלכלית של כל מגדלי התפוחים בארץ, נתתי את הסכמתי למהלך, וזאת לאחר קבלת אישורו של שר הביטחון כנדרש. בהיות סוריה מדינת אויב, הביצוע מותנה על-פי החוק באישור מיוחד של שר האוצר, ועל כן פניתי לשר האוצר בבקשה לקבל את אישורו. לפני ימים מספר התקבל האישור. 
       
       קיוויתי שאכן התהליך הזה יצא לדרך. לצערי, השלטונות הסוריים, כמו שציין חבר הכנסת והבה, נסוגו מההסכמה שלהם וכרגע מדובר על ניסיון לייצא את התפוחים באמצעות צד שלישי, באמצעות ירדן. 

ואסל טאהא (בל"ד):
       
       למה לא? אם אתה באמת רוצה שהפלאחים האלה ייצאו, תעשה את זה דרך צד שלישי. 
       
מגלי והבה (הליכוד):
       
       זה יעלה להם כפול. 
       
שר החקלאות ופיתוח הכפר ישראל כץ:

	חבר הכנסת טאהא, קודם כול, לא אמרנו שלא. אנו מייצאים, יש לנו עם ירדן יחסי שלום. יש לנו הסכמים הדדיים גם עם ירדן, ולא אחת אנו מייצאים לירדן, באמצעות ירדן, כמו שהירדנים מייצאים לכאן. אגב, אנו גם מטפלים בתוצרת החקלאית הפלסטינית. יש לא מעט גידולים - תות-שדה, פרחים ואחרים - של החקלאות הפלסטינית בעזה, שמיוצאים באמצעות חברת "אגרקסקו", חברה ממשלתית מעורבת ישראלית, והחקלאים הפלסטינים, למרות הלחצים, סירבו להפסיק לייצא דרך "אגרקסקו" בגלל השירות הטוב שהם מקבלים, בגלל העובדה שחקלאים רוצים להתפרנס.
       
       אני חייב לציין, שעם כל הטרור שיש באזור, כשלכל אחד מאתנו יש עמדותיו ביחס לפתרונות המדיניים האפשריים, החקלאות היתה התחום אולי היחיד שהקשר בו לא התנתק. כנראה, קשרים חקלאיים חזקים מדברים אחרים. גם הידע הישראלי ודאי נמצא, וכאשר בא הרעיון הזה לייצא תפוחים לסוריה, אני לא היססתי לשנייה אחת. מדובר בצורך חקלאי.
       
       אני גם חייב לציין, שהתוכנית לפיתוח רמת-הגולן, שאושרה בממשלה ומבוצעת במלואה,  כללה, לפי בקשת השר גדעון עזרא, שהעלה את זה בישיבה, גם את החקלאים הסורים ברמת-הגולן; אמרתי בטעות סורים, התכוונתי: דרוזים. 
       
ואסל טאהא (בל"ד):
       
       זאת האמת.
       
שר החקלאות ופיתוח הכפר ישראל כץ:
       
       כיוון שדיברנו על סוריה, התחלף לי השם. האמת שהם גרים במדינת ישראל, והחוק הישראלי חל על רמת-הגולן.
       
ואסל טאהא (בל"ד):
       
       זה בתת-הכרה.
       
שר החקלאות ופיתוח הכפר ישראל כץ:
       
       גם החקלאים הדרוזים ברמת-הגולן הישראלית בהחלט מקבלים סיוע, לרבות בתי-הקירור, שהזכרת, שנבנים ומשודרגים, לרבות נושא הפיתוח של תיירות כפרית וכל הדברים האחרים. ואכן, בלי עין הרע מצבם טוב; מצבם מצוין, הרבה יותר טוב מאשר של החקלאים המקבילים להם בסוריה או בכל אחת מהמדינות הערביות. אם אתה רוצה כל כך, חבר הכנסת טאהא, להשוות, המצב שלהם מצוין, ונפעל שימשיך להיות כך. אף שהם נאלצים לפעמים לשלם מס שפתיים כזה או אחר, הם יודעים שטוב להם במדינת ישראל. הם נהנים משוויון, הם חקלאים מצוינים, אחוז גבוה מהתפוחים ברמת-הגולן מיוצר על-ידי החקלאים הדרוזים עצמם, התוצרת טובה. 
       
       אני באמת מצטער על שהשלטונות הסוריים מרבים לאחרונה לדבר בכפל לשון, מדברים על רצון בשלום מצד אחד, ומצד שני כאשר הם עצמם כבר מסכימים לקנות תפוחים מחקלאים דרוזים ברמת-הגולן, וזה מגיע לשלב הביצוע, הם נסוגים גם מהדבר הזה, ואולי זה רמז לאמיתיות של ההצעות האחרות שלהם.
       
       סוריה, כמו שאמרתי, היא מדינת אויב. רק בימים האלה נשיא ארצות-הברית שוקל להחמיר את הסנקציות על סוריה עקב סיוע שהיא נותנת לטרור בעירק, לגורמים האסלאמיים הטרוריסטיים שפועלים בעירק. נדמה לי שביממה האחרונה ניתן אישור של נשיא ארצות-הברית לפעול נגד טרוריסטים גם בתחומי סוריה, ואנו בהחלט רואים עצמנו שותפים לאמריקנים בצורך הזה שלא לתת פרס למדינות תומכות טרור. אבל לגבי הצורך לאפשר לחקלאים הישראלים, הדרוזים מרמת-הגולן במקרה הזה, לטובת כל החקלאים בישראל, לייצא - מייד פניתי, שר הביטחון נענה, שר האוצר נענה, ואני מקווה שבדרך כזאת או אחרת, אם כי היינו מעדיפים שזה יהיה בדרך המלך באמת, אכן יוכח שאפשר לנתק ולהפריד מכל הנושאים ששנויים במחלוקת את הזרימה של התוצרת החקלאית עצמה.
       
       אני מסכים להעביר את הנושא לדיון בוועדה המתאימה. איזו ועדה?
       
דוד טל (עם אחד):
       
       ועדת הכלכלה. 

שר החקלאות ופיתוח הכפר ישראל כץ:
       
       ועדת הכלכלה. תודה רבה.

היו"ר מיכאל נודלמן:
       
       הצעה אחרת, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, אפשר היה לצפות שבנושא כלכלי גרידא ובנושא של פלאחים ותפוחים לא נגלוש לפוליטיקה אולי לא כל כך ראויה. אני יודע, כפי שהשר צריך לדעת, שברמת-הגולן יש אנשים הגאים בכך שהם סורים, והם נמצאים על אדמה כבושה, וכל ערב ובוקר הם אומרים: לא רוצים - לא את הפספורט הישראלי ולא את תעודת הזהות. מה לנו לכפות עליהם כאילו פוליטית? בוא נשאיר את העניין ביחס הנכון. יש להם תפוחים, הם רוצים למכור אותם, זכותם למכור את תוצרתם. עזרת להם – מגיע לך כל הכבוד, אבל לא לגלוש לדברים האחרים, ואני חושב שזה רק לטובת הפלאחים הסורים ברמת-הגולן, וזה גם לטובת המדיניות כולה.
       
       אני רוצה רק לקוות, שבקרוב מאוד תיענו סוף-סוף לדרישות השלום של סוריה, והם גם ישתחררו ויזכו לשלום, ולא תמשיך להיות איבה בין שתי המדינות. תודה.
       
היו"ר מיכאל נודלמן:
       
       חבר הכנסת מגלי והבה, אתה מסכים לדיון בוועדת הכלכלה? 
       
       חברי הכנסת, אנו עוברים להצבעה על העברת הנושא: ייצוא תפוחים מרמת-הגולן לסוריה, לוועדת הכלכלה.
       
הצבעה מס' 23
       
בעד ההצעה להעביר את הנושא לוועדה – 13
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכלכלה נתקבלה.
       
היו"ר מיכאל נודלמן:
       
       בעד - 13 חברי כנסת, אין נגד, אין נמנעים. אני קובע שהנושא יעבור לוועדת הכלכלה ויידון שם. 
       

מסמכים שהונחו על שולחן הכנסת

היו"ר מיכאל נודלמן:
       
       הודעה לסגן מזכיר הכנסת.
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת החלטות ועדת הכספים בצווים הבאים: צו תעריף המכס והפטורים ומס קנייה על טובין (תיקון מס' 9 והוראת שעה), התשס"ה-2004; צו הבלו על דלק (הטלת בלו) (תיקון והוראת שעה), התשס"ה-2004.
       
       ההחלטות האמורות יקבלו תוקף בתום שבעה ימים מיום הנחתן כאמור, אם לא יודיע חבר הכנסת לפני כן על רצונו שהכנסת תבטל אותן. תודה.

היו"ר מיכאל נודלמן:
       
       אנו עוברים לנושא הבא – נתוני "מרכז אדוה" על הפער שבין עניים לעשירים, הצעות לסדר-היום שמספריהן 5459, 5469, 5470, 5477, 5496, 5502, 5508, 5511, 5520 ו-5529. הדובר הראשון – חבר הכנסת גאלב מג'אדלה.
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, אנחנו נדרשים לנושא כואב - - -

זבולון אורלב (מפד"ל):
       
       יש נציג ממשלה שעונה על ההצעה?
       
היו"ר מיכאל נודלמן:
       
       אמרתי כמה פעמים שאם אין נציג ממשלה, תשובה והצבעה יהיו במועד אחר.

זבולון אורלב (מפד"ל):
       
       אולי כדאי לסגור את הישיבה. מי השר שהיה צריך להשיב, אם מותר לדעת? 

היו"ר מיכאל נודלמן:
       
       זו החלטה של יושב-ראש הכנסת. אתם יכולים לא להיות פה.
       
זבולון אורלב (מפד"ל):
       
       אני חושב שיש רוב לסגור את הישיבה.

היו"ר מיכאל נודלמן:
       
       לא דנו אפילו בחוקים היום.

דוד טל (עם אחד):
       
       אדוני היושב-ראש, זה זלזול מופגן בבית-המחוקקים. עולה חבר הכנסת מג'אדלה, יש לו מסר רציני מאוד להעביר לממשלה, אין מי שישמע, אין מי שיפנים, אין מי שיענה.

היו"ר מיכאל נודלמן:
       
       חבר הכנסת טל, זו פעם ראשונה שתשובה והצבעה מתקיימים במועד אחר? לא. 

זבולון אורלב (מפד"ל):
       
       אולי תעשה הצבעה, אני חושב שיש לך רוב גדול לסגור את הישיבה.

היו"ר מיכאל נודלמן:
       
       אם אתם רוצים להצביע ומוותרים על כל ההצעות, בבקשה.
       
דוד טל (עם אחד):
       
       אי-אפשר נושא כל כך חשוב להפקיר כך. 
       
אתי לבני (שינוי):
       
       אנו מבקשים לסגור את הישיבה הזאת. זה זלזול בחברי הכנסת.
       
היו"ר מיכאל נודלמן:
       
       מי שרוצה יכול לא לדבר. יש סגן שר. יש תקנון. אני פועל לפי התקנון. 

דוד טל (עם אחד):
       
       אדוני היושב-ראש, השרה לימור לבנת עלתה לדוכן הכנסת, וכשלא היו חברי כנסת היא ירדה - - -

ג'מאל זחאלקה (בל"ד):
       
       זה לא יכול להיות.
       
מגלי והבה (הליכוד):
       
       - - -

עבד-אלמאלכ דהאמשה (רע"ם):
       
       - - -

היו"ר מיכאל נודלמן:
       
       היום ב-12:00 יושב-ראש הכנסת אמר שאחרי השעה 14:00 לא יהיו הצבעות כי אין שרים.

קריאות:
       
       שלא יהיו הצבעות, בסדר - - -

היו"ר מיכאל נודלמן:
       
       חברים, שבו במקומות. עכשיו מגיע היושב-ראש והוא יסביר את כל הדברים. שבו. 

זבולון אורלב (מפד"ל):
       
       אפשר להעביר את זה לפעם הבאה?
       
היו"ר מיכאל נודלמן:
       
       אני לא יודע.
       
ג'מאל זחאלקה (בל"ד):
       
       אנחנו מוכנים לחכות עד שתבוא הממשלה.

דוד טל (עם אחד):
       
       אדוני היושב-ראש, יש פה סגן שר מאוד חשוב, אבל מי שצריך לתת תשובות בנושא הזה, לא נמצא פה. לכן, אני מבקש בשם חבר הכנסת אורלב, חברת הכנסת לבני, חבר הכנסת זחאלקה - - -

היו"ר מיכאל נודלמן:
       
       בסדר, עכשיו מגיע יושב-ראש הכנסת.

קריאות:
       
       אדוני היושב-ראש, אנחנו מוחים.

היו"ר ראובן ריבלין:
       
       רק רגע. קודם כול, אבקש להסביר לכם מה קרה כאן. זה לא עניין שבו אני הלכתי לקראת מפלגה זו או אחרת, או נתתי חופש ודרור לממשלה לעשות בכנסת כבתוך שלה, כי לא יהיה דבר כזה. תקנון הכנסת קובע. תן לי את התקנון בבקשה - - -

ג'מאל זחאלקה (בל"ד):
       
       אדוני, יש ממשלת צללים - - -
       
היו"ר ראובן ריבלין:
       
       חבר הכנסת זחאלקה, אם אתה רוצה אחרי זה אתן לך כמה דקות לדבר, כדי שתוכל לדבר לבוחרים שלך. אנחנו מדברים עכשיו על תקנון הכנסת.
       
       תקנון הכנסת קובע, שכאשר למפלגה יש ועידה - החלטות בענייני נוהל, עמוד 119: הצבעה - דחייה; חברת הכנסת נס, עמוד 119. הצבעה - דחייה: "במקרה שסיעה שלמה נעדרת מהכנסת לרגל ועידה, יש להשתדל, לפי בקשתה, באותן ישיבות לא לקיים בכנסת הצבעות".
       
זבולון אורלב (מפד"ל):
       
       בסדר.
       
אתי לבני (שינוי):
       
       מי זו הסיעה השלמה?
       
דוד טל (עם אחד):
       
	יש פה חלקי סיעה - - -

היו"ר ראובן ריבלין:
       
       שמעתי. חבר הכנסת טל, התגעגעתי אליך. אדוני כנראה לא היה פה הרבה זמן, והוא לא יודע שכאן אפשר לדבר רק בישיבה או בעמידה. אבל, חבר הכנסת מג'אדלה עכשיו שם. עכשיו אני אומר לך כך: הסיעה השלמה היא סיעת הליכוד, המקיימת היום את ועידתה. אני מחיתי בפניה על כך שהיא מקיימת ועידה ביום רביעי, אבל זה לא בסמכותי. סיעה שלמה באה אלי ואמרה: יש לנו ועידה. היו דברים מעולם. סיעת העבודה לא צריכה ועידה בשביל לא להיות כאן כרגע, אבל היא לא כאן. יש פה סיעות שלמות שהנציגים שלהן לא נמצאים כרגע. נדמה לי שסיעת המפד"ל נמצאת, זה יפה. האיחוד הלאומי נמצא, שינוי - יש אחד. עם אחד נמצא כאן לפי שעה במלוא כוחו. 
       
דוד טל (עם אחד):
       
       אחד העם.
       
היו"ר ראובן ריבלין:
       
       אחד העם מעם אחד. סיעת ש"ס נמצאת פה. בל"ד נמצאת פה. יחד נמצאת פה. יש סיעות שלא נמצאות גם בלי שיש להן ועידה. סיעת הליכוד, יש לה היום ועידה. אתה יודע מה? אם סיעת יחד, והיא היתה כבר 11 מנדטים בכנסת ויכול להיות שעוד תהיה, כי עם המדיניות שלה יכול להיות שיש לה הרבה יותר מנדטים בכנסת - - -
       
עבד-אלמאלכ דהאמשה (רע"ם):
       
       הסיעה היחידה שתמיד נמצאת פה במאה אחוז - - -

היו"ר ראובן ריבלין:
       
       גם סיעתך היתה של חמישה מנדטים. חבר הכנסת דהאמשה, היום יותר קל לך להיות מאה אחוז מאשר בפעם הקודמת, אבל גם בפעם הקודמת הייתם מאה אחוז, וזה יפה מאוד. חברים, העניין הזה שסיעה לא נמצאת ולא יהיו הצבעות - זה גם כולל עם כל הכבוד את כל חברי סיעת הליכוד, או יותר נכון את כל שרי הליכוד עם חברי סיעת הליכוד. אין לנו אפילו אדם שהוא לא בסיעת הליכוד ויכול לשבת כאן. לא יכול.
       
ג'מאל זחאלקה (בל"ד):
       
       אנחנו מוכנים לקבל שלא יהיו הצבעות - - -
       
היו"ר ראובן ריבלין:
       
       יותר מזה, חבר הכנסת זחאלקה, לפני זמן מה יכולתי לדרוש מהממשלה שתשים שרים לא מהליכוד. מה אני יכול לעשות שהיום יש שרים רק מהליכוד? כי חבר הכנסת שרנסקי, למשל, היום, בוועידה הזאת, מצטרף לליכוד. זאת אומרת, הייתי יכול לבקש משרנסקי לשבת פה ולומר שהוא לא מסיעת הליכוד. עכשיו אנחנו נפתח דיון, כאשר החבר הראשון הוא חבר הכנסת מג'אדלה.
       
קריאות:
       
       - - - 
       
ואסל טאהא (בל"ד):
       
       כשיש הצעה לליכוד, יש שר.
       
היו"ר ראובן ריבלין:
       
       חבר הכנסת טאהא, אנחנו לא מתווכחים עכשיו. עכשיו אני לא ליכוד, אני יושב-ראש הכנסת מול הכנסת. אני מציע כך: חבר הכנסת מג'אדלה יסיים את דבריו, ונפתח בדיון על מה שדיברתי.
       
דוד טל (עם אחד):
       
       אולי תפתח בדיון קודם ואחר כך - - -
       
היו"ר ראובן ריבלין:
       
       אבל חבר הכנסת מג'אדלה עומד כאן. אתה מסכים להמשיך לעמוד פה? 
       
גאלב מג'אדלה (העבודה-מימד):
       
       אני מסכים לפתוח את הדיון.

היו"ר ראובן ריבלין:
       
       אתה תפתח את הדיון בנושא שאני דיברתי עליו?
       
גאלב מג'אדלה (העבודה-מימד):
       
       לא, אני אפתח בנושא שלי. בנושא שאתה דיברת עליו אני משאיר לך את הזכויות שלך.

היו"ר ראובן ריבלין:
       
       בסדר גמור. אז תמתין פה רק שנייה. בבקשה, אורלב.

זבולון אורלב (מפד"ל):
       
       אדוני היושב-ראש, הסעיף שאדוני קרא בעמוד 119 מדבר על הצבעות ואיננו מדבר על דיון בהצעות לסדר-היום, שבהן יש חובה שישתתף נציג ממשלה. לכן, גם אם היושב-ראש נענה לסיעה - - -
       
היו"ר ראובן ריבלין:
       
       יש לי שאלה אליך; אני לא מפסיק אותך, תוכל להמשיך לדבר. יש לי שאלה אליך: נגיד, שבאופן דמיוני היית שר, וזה קרה, והיתה לך ועידה ואתה היית נגיד שר הרווחה, והיתה פה הצעה לסדר-היום שבה רק אתה רצית להשיב עליה כשר הרווחה ולא היית רוצה שהשר המתאם ישיב עליה. היית בא אלי ואומר לי: אדוני, יושב-ראש הכנסת - - -
       
זבולון אורלב (מפד"ל):
       
       לא, אדוני הרים לי כדור להנחתה. הייתי פונה לחברי הכנסת ואומר להם: רבותי, יש לי עניין גדול להשיב לכם, ולכן, בואו נדחה זאת בהסכמה ליום שני, כי הנושא חשוב וראוי. האם אפשר לדחות את הנושא הזה ליום שני, כדי שישתתף בדיון שר האוצר? אני חושב שזה הדבר הראוי לעשות.
       
היו"ר ראובן ריבלין:
       
       שמעתי. חשוב מאוד מה שאמרת ואני מייד עונה לך. אם כל המשתתפים בסעיף זה יבואו ויאמרו שהם רוצים לדחות ליום שני, אני אדחה; לא ליום שני, לשבוע הבא.

זבולון אורלב (מפד"ל):
       
       אני מצטער מאוד. כשהגשתי את ההצעה הזאת, לא הגשתי אותה יחד עם חברי.
       
היו"ר ראובן ריבלין:
       
       כבר היו דברים מעולם. תודה רבה. בבקשה, חבר הכנסת טל. אחריו - חבר הכנסת זחאלקה, ואחר כך - חבר הכנסת רן כהן; אחר כך - חברת הכנסת אתי לבני, ואחר כך - חבר הכנסת נסים זאב. אני גם רוצה להתחיל את הדיון, אבל אני לא רוצה שיתנפלו, כאשר אין צורך.
       
טלב אלסאנע (רע"ם):
       
       אני מוחה בתוקף - - -
       
דוד טל (עם אחד):
       
       נכון מאוד. 
       
היו"ר ראובן ריבלין:
       
       רבותי, לא טוב עושות מפלגות בישראל שמקיימות ועידות בימי כנסת. 
       
דוד טל (עם אחד):
       
       נכון מאוד. אני מודה שכיוונתי לכך, יושב-ראש הכנסת. יש יום ראשון, יום חמישי, יש מוצאי-שבת.
       
היו"ר ראובן ריבלין:
       
       לצערי הרב, מה שפעם היה דבר מובן מאליו, לא היה צריך להיכתב. אני אומר, שהמובן מאליו, כפי שהיה אומר מנחם בגין, כנראה חייב להיכתב, ונראה שוועדת הכנסת תצטרך לכתוב בתקנון, שלא יתקיימו ועידות בימים שני, שלישי ורביעי.
       
דוד טל (עם אחד):
       
       ואם יתקיימו, על דעתם ועל אחריותם, ומי שצריך להיות פה - יהיה פה. 
       
       אדוני היושב-ראש - - -
       
היו"ר ראובן ריבלין:
       
       רק רגע. חבר הכנסת טלב אלסאנע, שלום. אנחנו עכשיו מדברים. שב.
       
טלב אלסאנע (רע"ם):
       
       אני נמצא בכנסת - - -

היו"ר ראובן ריבלין:
       
       שמעתי. מה אתה רוצה ממני? חבר הכנסת דהאמשה ייצג אותך פה עד עכשיו, תאמין לי. הוא לא ויתר על שום דבר.
       
טלב אלסאנע (רע"ם):
       
       זה עניין אישי, לא סיעתי.
       
היו"ר ראובן ריבלין:
       
       עד עכשיו הייתם 50% ועכשיו אתם 100% הסיעה. אני וחבר הכנסת בוים וחברת הכנסת לאה נס, אנחנו 3 חלקי 40. לאט לאט.
       
דוד טל (עם אחד):
       
       אדוני היושב-ראש, עמיתי חברי הכנסת, עם כל הכבוד, אני רואה בזה זלזול מופגן בבית הזה, ואומר גם מדוע. רק דקות מעטות לפני כן ישב פה השר שהיה צריך להשיב, השר כץ. דקות לפני כן ישב פה השר נוה, הוא יכול היה להופיע. דקות לפני כן היו פה השרים האחרים. אי-אפשר להיתלות, בנושא שכזה, בכך שיש ועידה. היתה ועידה, יש ועידה, והיו שרים שכיבדו את הבית הזה וכיבדו את השולחן הזה.
       
       אדוני היושב-ראש, אני רוצה להזכיר לך שהשרה לבנת באה להשיב על שאילתות מעל דוכן הכנסת המכובד הזה - לא היו חברי כנסת שהגישו את השאילתות, היא בחמת זעם שפוכה על פניה ירדה. אפשר את אותו דבר לדרוש מהשרים שנוגעים בדבר.
       
היו"ר ראובן ריבלין:
       
       תודה רבה, הבנתי. עם זה, תקנון הכנסת מדבר במפורש על ועידה. נדמה לי שחבר הכנסת טל, אם היית יכול להיות בוועידה שם, היית גם אתה שם. 
       
ג'מאל זחאלקה (בל"ד):
       
       אדוני היושב-ראש, הוא עוד יהיה.
       
היו"ר ראובן ריבלין:
       
       שמעתי, חבר הכנסת זחאלקה, הוא עוד יהיה. בעזרת השם, הכול יהיה. תאמין לי, חבר הכנסת טל, מה שרואים מכאן, לא רואים משם, מהוועידה שתהיה שם.
       
ג'מאל זחאלקה (בל"ד):
       
       כבוד היושב-ראש, בשבוע שעבר אני וחברים אחרים הגשנו הצעה בעניין דוח-דברת. היושב-ראש  ואחרים אמרו שהשרה לא נמצאת, ודחינו לשבוע הזה. עכשיו היא לא נמצאת, נצטרך לדחות את זה עוד הפעם. אי-אפשר-להמשיך ככה. 
       
       דבר שני, כשמדובר היה בהצעה לסדר-היום של חברי סיעת הליכוד - - - 
       
היו"ר ראובן ריבלין:
       
       חבר הכנסת זחאלקה, אתה תמשיך לדבר, אני רק מציע לך. נדמה לי, שכאשר אתם מגישים הצעות לסדר-היום, קודם כול אתם רוצים להביע את עמדתכם בקשר לעניין. מה אכפת לכם אם נמצא פה השר? קודם כול תביעו את עמדתכם. עמדתכם תופיע מחר בעיתון, רבים מאזרחי ישראל רואים אתכם בטלוויזיה בערוץ-99 של הכנסת.
       
ג'מאל זחאלקה (בל"ד):
       
       אני מקווה שאדוני היושב-ראש לא מזלזל עד כדי כך בממשלה. אנחנו רוצים לשמוע את התשובות שלה, להתווכח אתה - - - 
       
היו"ר ראובן ריבלין:
       
       בוודאי, אתה צודק.
       
ג'מאל זחאלקה (בל"ד):
       
       היו פעמים, אומנם מאוד נדירות, ששרים השתכנעו מהדברים שלנו.
       
היו"ר ראובן ריבלין:
       
       אתה חושב שתשנה את התקנון עכשיו? התקנון קובע, שכשסיעה לא נמצאת מבטלים הצבעות, וכשסיעה נמצאת בוועידה, חבריה רוצים להיות בוועידה, זה לא ברור? נוצר מצב מדהים, שבו יש רק סיעה אחת בקואליציה, ורק סיעה אחת מרכיבה את הממשלה. לכן צריך לשנות את התקנון ולומר שלא תתקיים ועידה בימים אלה, ואם תתקיים ועידה בימים אלה - על ראשה של אותה סיעה שעשתה אותה ועידה. 
       
ג'מאל זחאלקה (בל"ד):
       
       אני מציע לדחות את הדיון, כמו חבר הכנסת אורלב. אנחנו רוצים שהשר יהיה פה.
       
היו"ר ראובן ריבלין:
       
       שמעתי, ואני חוזר אליך ואומר לך פעם נוספת, שאם כולם יבקשו לדחות את הדיון אני אדחה אותו, ואם לא, אתם תדברו והם ישיבו. הרי חבר הכנסת בניזרי רוצה קודם כול להשמיע את דברו. חשוב לו מאוד לשמוע את הממשלה, אבל הרבה יותר חשוב לו שהעם ישמע מה יש לו לומר, יותר מאשר מה שתענה לו הממשלה. אנחנו כבר נערים היינו וגם זקנו, והיינו פה, ואפילו חבר הכנסת דהאמשה מסכים אתי.
       
       חברת הכנסת אתי לבני, בבקשה, ואחריה - חבר הכנסת רן כהן.
       
       
אתי לבני (שינוי):
       
       כבוד היושב-ראש, אני מצטרפת לביקורת שלך לגבי הוועידות בימי רביעי, ואני רוצה לומר לך שבתקנון כתוב: "יש להשתדל לפי בקשתה". אז אנחנו יכולים להשתדל, ולא לאשר את זה. לא צריך לשנות.
       
היו"ר ראובן ריבלין:
       
       הבנתי. את בקדנציה הראשונה, לי לקח שש קדנציות להיות יושב-ראש הכנסת, אני בטוח שלך ייקח הרבה פחות, ואז תפעילי את שיקול דעתך ולא תשתדלי. אני, בלי להשתדל, אישרתי להם. אפילו לא הייתי צריך להשתדל.
       
אתי לבני (שינוי):
       
       אדוני, זו שאלה של פרשנות. יש פרשנות גם מסוג שני, גם בלי להיות יושב-ראש הכנסת. אני אומרת להשתדל במידה: לא הצבעות, כן נוכחות.
       
היו"ר ראובן ריבלין:
       
       חברת הכנסת לבני, ההבדל הוא שהסמכות נתונה ליושב-ראש הכנסת. זאת הבעיה.
       
אתי לבני (שינוי):
       
       בסדר, נתתי הצעה לפתרון.
       
היו"ר ראובן ריבלין:
       
       בפעם הבאה אולי.
       
אתי לבני (שינוי):
       
       דבר שני, החובה להימצא כאן היא חובה קטגורית, וסעיף 88 קובע: "תיוצג הממשלה".
       
היו"ר ראובן ריבלין:
       
       קודם כול, חבר הכנסת בוים נמצא פה, הוא השר לכל דבר.
       
אתי לבני (שינוי):
       
       הוא סגן שר מאוד נכבד, אבל הוא לא כלול במניין השרים שמנויים בסעיף 88(ב), ולכן - - - 

היו"ר ראובן ריבלין:
       
       אבל החלטת הכנסת לעניין ספציפי, כאשר את כמשפטנית יודעת שלקס ספציאליס יותר חשוב מלקס ג'נרליס. העניין הספציפי לגבי ועידה הוא הקובע. על כל פנים, אבדוק את טענתך לפעם הבאה.
       
אתי לבני (שינוי):
       
       תודה. דבר שני, אני רוצה להצטרף לבקשה לדחייה של - - - 
       
היו"ר ראובן ריבלין:
       
       לא שאני סופר, אבל זה דבר שלישי.
       
אתי לבני (שינוי):
       
       אני שמחה שאדוני מקפיד על דברי קלה כחמורה.
       
היו"ר ראובן ריבלין:
       
       אין על זה ויכוח, שותה כל מלה בצמא.
       
אתי לבני (שינוי):
       
       ואתה גם עושה אתנחתות קומיות באמצע.
       
היו"ר ראובן ריבלין:
       
       חס וחלילה. חלילה אם אני מתפרש - - - 
       
אתי לבני (שינוי):
       
       רציתי להצטרף לבקשה לדחות את הנושא לשבוע הבא, אבל הייתי מבקשת לשים אותו בתחילת סדר-היום ביום שזה ייקבע, ככה שייתן כבוד למחאה של חברי הכנסת.
       
היו"ר ראובן ריבלין:
       
       אני מתכוון, את כל הדברים שיידחו היום, ביום שלישי הבא, לא לאפשר לממשלה להביא שום הצעת חוק, ונקיים את כל הדברים שהיום נופלים.
       
אתי לבני (שינוי):
       
       ואז אני חושבת שלכל הפעילות הזאת שלנו יהיה ערך, ואולי גם לקח. תודה.
       
היו"ר ראובן ריבלין:
       
       אם חבר הכנסת והבה נמצא פה, וחברת הכנסת נס נמצאת פה, וחבר הכנסת בוים נמצא פה, ואני נמצא פה, ודאי יכולים היו השרים להיות, אם כי אני לא יכול לחייב אותם.
       
מגלי והבה (הליכוד):
       
       אדוני היושב-ראש, אפשרת לחברי הכנסת המוסלמים, שהיו להם חגים - - -
       
ג'מאל זחאלקה (בל"ד):
       
       הוועידה של הליכוד זה לא חג דתי.
       
היו"ר ראובן ריבלין:
       
       זחאלקה, אתה פתאום שומר אמוני האסלאם? אני שומר אמוני האסלאם, אני אומר לו. חבר הכנסת והבה, מה שלאלוהים לאלוהים, ומה שלקיסר לקיסר. האסלאם זה דבר שאסור חלילה, כמו היהדות והנצרות, אדם שמאמין אסור - - - 
       
עבד-אלמאלכ דהאמשה (רע"ם):
       
       אתה משווה לאסלאם? חס וחלילה.
       
גאלב מג'אדלה (העבודה-מימד):
       
       לא משווים ועידת ליכוד לאסלאם.
       
היו"ר ראובן ריבלין:
       
       לא, לא.
       
מגלי והבה (הליכוד):
       
       אדוני היושב-ראש, רציתי לציין את זה בצורה חיובית, שיש מפלגות אחרות שיש להן גם טקסים, ויש להן גם חגים.
       
היו"ר ראובן ריבלין:
       
       זה ידוע. עכשיו זה דיון חופשי, למה לא? בבקשה, אם אתם רוצים פה להיות פה עד 12 בלילה, אין לי בעיה. אני הולך לוועידה, אבל אני הולך ב-18:00.
       
רן כהן (יחד):
       
       אדוני היושב-ראש, אני חושב שהפירוש שלך לתקנון הכנסת הוא נכון, כך אנחנו נוהגים מימים ימימה. יש פה גם חברי כנסת ותיקים, לא רק צעירים, וצריך לכבד את זה. לצערי הרב, הדבר הזה מאלץ גם אותי להסכים לדחייה ברוח הדברים של חבר הכנסת אורלב וחברת הכנסת לבני.
       
היו"ר ראובן ריבלין:
       
       בסדר, נבדוק את זה. לא אשאל את חברי הליכוד. הפסקה קטנה, כשאתה נמצא שם. חבר הכנסת מג'אדלה, אתה מסכים לדחות את זה?
       
גאלב מג'אדלה (העבודה-מימד):
       
       אני בעד להצטרף לחברים.
       
היו"ר ראובן ריבלין:
       
       חברת הכנסת נס, את מסכימה לדחות את זה? את משאירה את זה לשיקול דעת הרוב; אני מאוד מודה לך. זבולון אורלב מסכים לדחות. חבר הכנסת בניזרי? לא מסכים לדחות, מה אני יכול לעשות. לעת עתה אין הסכמה, בבקשה.
       
רן כהן (יחד):
       
       אדוני היושב-ראש, אף שבוער בעצמותי להעלות את נושא הפער שבין עניים לעשירים, עוד יותר בוער בעצמותי לעשות את זה בפניו של שר האוצר, ולכן אני מצטרף להזמין את הדיון הזה למקום ראוי בישיבת הכנסת בשבוע הבא, ולהזמין את שר האוצר, שיראה מה קרה ממדיניות הצמיחה הפנטסטית שלו. 

היו"ר ראובן ריבלין:
       
       תודה רבה. חבר הכנסת דהאמשה, בבקשה. אחריו - חבר הכנסת בניזרי, ואחריו - חבר הכנסת והבה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אלמלא קרו כאן דברים, יכול להיות שהדיון יכול היה להימשך. היינו עדים לדחיות בשנים קודמות ובהזדמנויות קודמות. אבל מה שקרה כאן, ששרי הליכוד בהצעות של הליכוד באו וענו. שר הבריאות היה פה, שר החקלאות היה פה רק לפני רגעים אחדים. כאשר המציעים הם מהליכוד הם באים ועונים, וכאשר המציעים הם אנשים אחרים, הם מדברים אל הקירות.
       
       אני חושב שבאותה מידה שניתן לדחות את תשובת השר וההצבעה, אפשר לדחות גם את ההצעה כולה.
       
היו"ר ראובן ריבלין:
       
       שמעתי, תודה רבה. חבר הכנסת בניזרי, נא לדבר, ואחרי זה, אם תסכים, אני בהחלט חושב שדיון כזה צריך להיות עם תשובה מהשר, ואנחנו נדחה את זה ליום שלישי. כי גם נמצא סגן שר הביטחון, שעל אף כל הדברים עומד פה להשיב בכבודו ובעצמו על שאילתות.
       
שלמה בניזרי (ש"ס):
       
       אדוני היושב-ראש, אני לא רוצה לחרוג מדעת חברי, אבל אצלי פשוט העיקרון שמנחה - -

היו"ר ראובן ריבלין:
       
       אתה צודק.

שלמה בניזרי (ש"ס):
       
       - - שבין כך ובין כך כתוב: דבר אל הסלע ויצאו ממנו מים. כשיש אל מי לדבר. אבל הממשלה הזאת - - -

היו"ר ראובן ריבלין:
       
       אתה יודע שאפילו משה רבנו לא נכנס - יש כאלה האומרים - לארץ-ישראל, כי אמר לו, דבר, והוא הכה כי לא האמין. אז אתה, ברוך השם, מדבר אל הממשלה ולא מכה אותה.

שלמה בניזרי (ש"ס):
       
       הממשלה הזאת עד היום ניחנה בכמה תכונות: עיניים להם ולא יראו, אוזניים להם ולא ישמעו, אף להם ולא יריחון. והיום, עוד תכונה: פה להם ולא ידברו. לכן אני אומר, וכי אנחנו מדברים אל הממשלה? באמת, מישהו חושב שהוא מדבר אל הממשלה? הרי אף פעם הם לא מגיבים לעניין, אף פעם הם לא מתייחסים לטענות - - - 

היו"ר ראובן ריבלין:
       
       כי המשכיל בעת ההיא יידום.

שלמה בניזרי (ש"ס):
       
       דבריהם דברי הבל, ואני לא רוצה להגיד רעות-רוח. 
       
       אם אנחנו רוצים באמת שהמחאה שלנו תהיה מושלמת ולא תתקעו אותנו במקום נידח, ויובטח שביום שני - למה דווקא ביום שלישי?

היו"ר ראובן ריבלין:
       
       כי ביום שני יש לנו בעיה עם האי-אמון, ויכול להיות שאחר כך לא יהיה לכם זמן.

שלמה בניזרי (ש"ס):
       
       להיפך.

היו"ר ראובן ריבלין:
       
       בסדר, יום שני. אני מסכים. מייד אחרי האי-אמון.

שלמה בניזרי (ש"ס):
       
       להיפך. אני חושב שאם זה ימוקם במקום - - - 

היו"ר ראובן ריבלין:
       
       אני מסכים אתך.

שלמה בניזרי (ש"ס):
       
       ביום שלישי הממשלה לא נמצאת בדרך כלל. יום שני, כשכולם באים ויש מטרה לממשלה להגיע,  אם יובטח שזה יהיה בעדיפות  גבוהה, באופן שייתן ביטוי - - - 

היו"ר ראובן ריבלין:
       
       בסדר, אבל איך נתגבר על הבעיה של אוזניים להם ולא ישמעו?

שלמה בניזרי (ש"ס):
       
       אני רק מצטרף. אבל למה אני מתעקש לדבר היום? כי אני חושב - - -

היו"ר ראובן ריבלין:
       
       שבלאו הכי.
       
שלמה בניזרי (ש"ס):
       
       כי בלאו הכי - אבל אינני רוצה לחלוק על דעת חברי המלומדים.

היו"ר ראובן ריבלין:
       
       נשים את זה במקום בקשה של הממשלה, אם ביום שני זה יתאפשר. אם לא יהיה ביום שני, פרט לאי-אמון, איזה דבר שיחייב אותי - ביום שני אחרי האי-אמון יהיה הנושא הזה. 

זבולון אורלב (מפד"ל):
       
       תודה רבה לאדוני. 

היו"ר ראובן ריבלין:
       
       חברת הכנסת אתי לבני מסכימה?

אתי לבני (שינוי):
       
       כן.

היו"ר ראובן ריבלין:
       
       חבר הכנסת ברכה מסכים. חבר הכנסת רן כהן מסכים. חבר הכנסת זחאלקה מסכים. חבר הכנסת ליצמן?

יעקב ליצמן (יהדות התורה):
       
       מסכים.

היו"ר ראובן ריבלין:
       
       אני נותן לך לומר כמה מלים.
       
דוד טל (עם אחד):
       
       גם חבר הכנסת טל מסכים.

היו"ר ראובן ריבלין:
       
       חבר הכנסת טל ביקש. כולם מסכימים להצעה שלך. חבר הכנסת מג'אדלה, אתה משוחרר עכשיו.
       
        אדוני המזכיר, נא לרשום שההצעה לסדר-היום בנושא: נתוני "מרכז אדוה" על הפער שבין עניים לעשירים, תידון בשבוע הבא מייד לאחר הצעות האי-אמון, אם לא יהיה דבר אחר שיחייב.

יעקב ליצמן (יהדות התורה):
       
       האם שר האוצר יביא את השמן והרזה להסביר עוד הפעם?

היו"ר ראובן ריבלין:
       
       אני לא כותב את הפרטיטורות. 

טלב אלסאנע (רע"ם):
       
       אדוני היושב-ראש, בשבוע שעבר היתה לנו הצעה בנושא דוח-דברת, שזה נושא מאוד חשוב. השרה גם השבוע לא נמצאת. 

היו"ר ראובן ריבלין:
       
       לא היה עוד בתולדות הכנסת מצב שבו יש 40 חברי כנסת ויש ממשלה שנתמכת רק על-ידם. נו, מה אני יכול לעשות? זה המצב שבו אנחנו נמצאים. אני לא ארשה - - - 

טלב אלסאנע (רע"ם):
       
       היינו בשמחה מבקשים להחליף את הממשלה הזאת. 

היו"ר ראובן ריבלין:
       
       לגבי הנושא מהשבוע שעבר אמרה השרה: אין לי מה להשיב, אני אומרת לך שאין לי תשובה להם כי הדוח עדיין לא פורסם, ואמרתי, נחכה לשבוע הבא שיפורסם.

יעקב ליצמן (יהדות התורה):
       
       אדוני היושב-ראש, מה עם ההצעות בנושא השיכון?

היו"ר ראובן ריבלין:
       
       אנחנו ממשיכים.

יעקב ליצמן (יהדות התורה):
       
       אבל אין שר. 
       
היו"ר ראובן ריבלין:
       
       סגן שר הביטחון נמצא. יש פה שתי הצעות: הסרבנות בצה"ל והתגברות ה"קסאמים".

יעקב ליצמן (יהדות התורה):
       
       מה עם נושא השיכון?

זבולון אורלב (מפד"ל):
       
       אבל שר האוצר יבוא אליך, אתה תהיה בקואליציה.

היו"ר ראובן ריבלין:
       
       ההצעה של חבר הכנסת ליצמן תעבור לשבוע הבא. 

טלב אלסאנע (רע"ם):
       
       אדוני היושב-ראש, גם ההצעה הרגילה שלי בנושא משטרת החופים.

היו"ר ראובן ריבלין:
       
       בשבוע הבא, אם לא תרצה היום - ביום שני או ביום שלישי.

טלב אלסאנע (רע"ם):
       
       ביום שלישי הבא?

היו"ר ראובן ריבלין:
       
       בוודאי. כל נושא שלא יהיה פה שר להשיב, יהיה ביום שלישי הבא.

אתי לבני (שינוי):
       
       אדוני, יש גם ממשלת צללים, אם צריך.

היו"ר ראובן ריבלין:
       
       גברתי שרה לאיזה עניין?

אתי לבני (שינוי):
       
       שרת המשפטים.

היו"ר ראובן ריבלין:
       
       רבותי, כל מה ששייך לשר המשפטים, חברת הכנסת לבני תשיב.

עבד-אלמאלכ דהאמשה (רע"ם):
       
       צריך לתקן את התקנון.

       

הצעות לסדר-היום
התבטאותו של הרב הראשי לצה"ל בנושא הסרבנות

היו"ר מיכאל נודלמן:
       
       אנו עוברים לסעיף הבא: התבטאותו של הרב הראשי לצה"ל בנושא הסרבנות - הצעות לסדר-היום מס' 5458, 5468, 5474, 5482, 5501, 5503, 5522, 5526, 5530 ו-5539. ראשון הדוברים - חבר הכנסת יצחק לוי. אחריו - חברי הכנסת חיים אורון, דני יתום ואמנון כהן.

יצחק לוי (מפד"ל):
       
       אדוני היושב-ראש, רבותי חברי הכנסת, אדוני סגן שר הביטחון, נדמה לי שבימים האחרונים אתה הולך ומתייחס לאותם עניינים שסביב ההתנתקות וסביב הלכה ודמוקרטיה וסביב הסרבנות וסביב האלימות.
       
        אני רוצה, בתחילת הדברים, להסתייג בצורה שאינה משתמעת לשתי פנים מכל אלימות ומכל הרמת יד על חייל צה"ל ועל שוטר. אני חושב שמה שקרה ביצהר היה ראוי עד שהרימו ידיים. אני גם לא יודע אם הכול היה ראוי, אבל לפחות כל הרמת הידיים וכל ההתגוששות עם החיילים והשוטרים לא היו ראויות בשום פנים ואופן, ואין לנו בכלל יכולת להרשות אלימות. 
       
       למדנו בפרשת השבוע על משה רבנו, שיצא אל אחיו וראה שני אנשים נצים, ואמר לו: רשע, למה תכה רעך? ומכאן למדו, לא רק כל המכה את חברו נקרא רשע, אלא גם כל המרים יד על חברו נקרא רשע. אגב, הדבר הזה גם נפסק ב"שולחן ערוך", שכל המרים יד על חברו נקרא רשע, והרי אנחנו לא רוצים להיות רשעים.
       
       אבל, אני רוצה לדבר על מה שאמר הרב הראשי לצה"ל, ומייד לאחר מכן חזר בו, ואנחנו מכירים את נאמנותו לצה"ל, ואנחנו מכירים את האיש. אני חושב שהיתה לו החלקה מסוימת בלשונו, אבל הוא מייד, למחרת, חזר בו, והדברים ברורים.
       
       אני רוצה, אגב הנושא הזה, להתייחס לנושא הסרבנות. גם כאן, אף אחד לא חולק שאסור לסרב, ואף אחד גם לא חולק שלסרב זה לחתור תחת כוחו של צה"ל ותחת כוחה של המדינה. הדברים האלה אינם במחלוקת. אבל, אף אחד לא יחלוק על כך שיש פקודות שהחוק מאפשר לסרב להן. כל השאלה בינינו כרגע היא אם פקודת ההתנתקות, או פקודת הורדת יהודים או פינוי יהודים מביתם, היא פקודה שדגל שחור מתנוסס מעליה או לא. כידוע, לא הבית הזה קובע מהו הדגל השחור, אלא בית-המשפט קובע מהו הדגל השחור. 
       
       לכן, אני חושב שזה מאוד חמור לקרוא לסרבנות, אבל אני חושב שאם יהיו מקרים של חיילים שיסרבו, נצטרך להתייחס לדבריהם דרך בתי-המשפט. על כן אני מאוד מתפלא על כך שהממשלה לא מוכנה להתייחס לתוכן הדברים, אלא רק לצורה החיצונית של העניין. אסור לסרב. בטח שאסור לסרב. מי אמר שמותר לסרב? אין איש שאמר שמותר לסרב. אבל יש דברים שמסרבים להם. אם מחר תבוא פקודה בח'אן-יונס, הנה יש "קסאמים" וצריך לפעול, ומישהו יבוא ויורה לירות פגז לתוך בית-ספר, אז ייתכן שאותו תותחן יסרב, או אותו טנקיסט יסרב, או אותו חייל יסרב ולא ירצה להכניס פצצה לתוך בית-הספר, מכיוון שיש שם ילדים. אז מה נגיד? נגיד שהוא לא שקל? הוא שקל. אם המפקד שלו יחליט ששיקול הדעת שלו לא היה נכון, הוא יעמיד אותו לדין, ואז מי שיפסוק זה בית-הדין הצבאי, או בית-המשפט, לפי העניין.
       
       לכן אני מתפלא על המערכת שאינה מתייחסת לתכנים, אלא למסגרת. אסור לסרב בצה"ל. בסדר, זה נכון, אף אחד לא חולק על זה, אבל תתייחסו גם לתוכן הדברים שנאמרים. אנשים באים ואומרים: רבותי, הפקודה של פינוי אחים מבתיהם היא עבורנו דגל שחור. תסבירו למה זה לא דגל שחור. תתמודדו עם הטיעון. אל תתמודדו עם המסגרת הדמוקרטית, שאתה הכי קל להתמודד. הכי קל שחברי הכנסת יעלו לכאן ויגידו:  אסור לסרב. בטח שאסור לסרב, וגמרנו, נקודה. אין סירוב, נקודה. זה לא נכון. זה נכון שאין סירוב, אבל הנקודה לא במקומה, מכיוון שצריך להסביר את  הטענה.
       
       מכיוון שאני חושב שהממשלה יודעת שהיא לא תוכל "לחסל" את תופעת הסרבנות במאסרים, מכיוון שזו לא הדרך, ומכיוון שמי שמדברים היום על סרבנות – בין שהם מדברים בוודאות ובין שהם מדברים בספק  - הם אזרחים נאמנים ששירתו, משרתים וישרתו את המדינה בכל נפשם ובכל מאודם, ויש להם בעיה מוסרית אמיתית, גם אם היום מנסים להציג אותם כפושעים, כחוטאים וכאנשים לא נאמנים למדינה, אף שהם אנשים מאוד נאמנים למדינה, יש לי שתי בקשות לסגן השר, אם יוכל לענות עליהן או להעביר אותן לשר הביטחון ולראש הממשלה. האחת, להתייחס ברצינות לדברים שלהם, ולא לבטל אותם מכול וכול. ודאי שצריך להתנגד לסרבנות, אבל תתייחסו לתכנים. השנייה – אני חוזר ואומר שנוכל למנוע את ההתגוששות הנוראית שיכולה להיות בחודשים הקרובים על-ידי משאל עם. ראשי המתיישבים, ראשי הרבנים, הודיעו ואמרו, שאם יהיה משאל עם, ההתנגדות תרד פלאים, והיא תרד פלאים כיוון שיתברר שזה רצון העם, דבר שהיום אינו ברור. 
       
שרת המשפטים ציפי לבני:
       
       על הקרוונים זה לא ברור?
       
יצחק לוי (מפד"ל):
       
       גברתי שרת המשפטים, בתחילת דברי התייחסתי לזה והסתייגתי ואמרתי שמה שהיה שם לא היה ראוי בצורה מוחלטת. אני מדבר כרגע על ההתנתקות, לא על הקרוונים. 
       
       אם אנחנו לא רוצים להיכנס לסחרור במדינה הזאת – שאני מקווה שהוא לא יהרוס הרבה מאוד מן הדברים שבנינו בעשר אצבעות במדינה הזאת, וכדי שלא נצטרך לבנות אותם שוב – צריך ללכת למשאל עם. העם יאמר את דברו בצורה ברורה, ואז אני חושב שכולנו נהיה הרבה יותר מחויבים לזה, לעומת ההחלטות שהתקבלו, כאשר יש ספק לגבי הדרך שבה הן התקבלו בממשלה או במקומות אחרים. אמנם פורמלית הכול התקבל דמוקרטית, אבל לא פורמלית יש בהחלט לפקפק בעניין. תודה רבה. 
       
היו"ר מיכאל נודלמן:
       
	תודה. חבר הכנסת חיים אורון, ואחריו – חבר הכנסת דני יתום. 

חיים אורון (יחד):
       
       אדוני היושב-ראש, חברי הכנסת, אני רוצה להתייחס לדבריו של חבר הכנסת ידידי יצחק לוי. חבר הכנסת לוי, קראתי לפני כרבע שעה באינטרנט, שמה שקרה ביצהר והכותרת הראשית של ראשי יש"ע היא: פרובוקציה של שרון. הוא בכלל ארגן את כל העסק הזה במאחז בלתי חוקי. השאלה של שרת המשפטים בעניין הזה היתה במקומה. זה מאחז בלתי חוקי, אין כבר ויכוח על זה. זה לא חוקי וזה מאחז – על זה אין ויכוח, לא אני קובע את החוק, אבל אני לא רוצה לבזבז את זמני על הוויכוח הזה. 
       
       אני רוצה להגיע לשאלה שאתה שאלת, חבר הכנסת יצחק לוי, על הזכות התיאורטית לסרב. אצל כולנו עברה המחשבה הזאת, וגיבשנו לעצמנו את העמדה כלפי הזכות העקרונית לסרב לפקודה בלתי חוקית בעליל, שחובתו של האדם שלא לקבל אותה. השאלה, אם הנושא שאנחנו מדברים בו הוא בגדר העניין הזה. 
       
יצחק לוי (מפד"ל):
       
       מי קובע?
       
חיים אורון (יחד):
       
       מי קובע? קודם כול קובע החוק, מי שבידיו הסמכות. מי שבידיו הסמכות קובע אם זה חוקי או לא חוקי. אתה אומר שזכותו של הפרט להגיד: לי יש מחשבה אחרת, שבית-המשפט יחליט. 
       
       אבל מה עוד אתה אומר מעל לדוכן, חבר הכנסת לוי? אתה אומר שאם יהיה משאל עם, לא צריך. זה מה שמשמיט את הקרקע מתחת לטיעונך, כי בעצם אתה טוען טיעון פוליטי. נאמר לצורך הדוגמה, שאני מתנגד להתנחלות מהיום הראשון שלה. אני רואה בה מעשה בלתי מוסרי, ולטעמי בלתי חוקי, והתמודדתי עם חברי שרצו לסרב על הרקע הזה במשך 30 שנה. זה הגיע אולי למאות ולאלפי בני-נוער ואנשים מבוגרים, לרבות אנשים מאוד קרובים, שהסכימו אתי שההתנחלות היא מעשה לא מוסרי ולא חוקי. אמרתי: לא נסרב, נחרוק שיניים. אני מודה שלא אחת עמדתי בעימותים מאוד קשים, בתקופה האחרונה, עם אנשים שאני מכיר אישית, טייסים וכו' – והיום אני אומר לעצמי שצדקה עשה אתי הקדוש-ברוך-הוא שלא נכשלתי - אמרתי שאסור לעלות על המסלול הזה. 
       
       נאמר שהייתי אומר עכשיו: אתה יודע מה? יש עכשיו דיון על הגדר ליד הבית שלי; אני מתנגד לזה, אני אביא טרקטורים כדי להרוס אותה, ועד שלא יהיה משאל עם, אני מפר חוק; או אפשר לדבר על הגדר באזור גוש-עציון, או על הרחבת ההתנחלויות או על הבנייה בשטחים. 
       
יצחק לוי (מפד"ל):
       
       אני דיברתי על בית-המשפט. 
       
חיים אורון (יחד):
       
       סליחה? מה זאת אומרת בית-המשפט? אבל אתה אמרת שבית-המשפט לא קיים אם יש משאל עם. אתה אמרת, אתם אומרים את זה. הטיעון הזה שלכם משמיט את הקרקע מתחת הטיעון של בית-המשפט, כי מה משנה פה בית-המשפט? גם משאל עם יכול לעשות דבר בלתי חוקי לטעמך. זה מה שהופך את כל המשחק הזה למשחק פוליטי, שיש בו שימוש באיום של הסרבנות. 
       
       אני פונה אליך, סגן שר הביטחון: אל תירא, יהיו הרבה פחות סרבנים ממה שאתם אומרים, ואם יהיו, נטפל בהם כמו שצריך לטפל בהם, דרך בתי-המשפט. אל תפחידו אותנו, כי בעצם הם ויתרו על המהלך הדמוקרטי. באותו רגע שהם עלו על המסלול הזה של האלימות ושל הדיבורים הבוטים, הם ויתרו באופן מודע על הסיכוי לשכנע אותו מרכז שפעם נע ימינה ופעם נע שמאלה – לא אותי, אני אבוד מבחינתם. זאת ההכרעה שהתקבלה אצלם במודע או לא במודע: אין סיכוי להתמודד בנושא הזה באופן דמוקרטי, נשאר להפחיד את החלקים הרכים ברוב. אלה שלא שלמים עם המהלך, יפחדו מהמהלך הזה, וכשהם יפחדו ממנו, לא יהיה כוח לממשלה לבצע אותו. זאת הטקטיקה, זה מה שרוצים לעשות. לכן כל יום תהיה הפחדה גדולה יותר. לכן הם יתרוצצו ברחובות ויאמרו "תחזיקו אותנו, אנחנו משתוללים, ואיך לא נשתולל? אם יהיה משאל עם".
       
       כשיהיה משאל עם, יימצאו אותם 1,000 איש או 2,000 איש שיגידו "מה פתאום משאל עם? במשאל עם מחליטים על דברים כאלה? הרב שפירא מכריע לפי משאלי עם?" אני יודע שלא, אתה יודע עוד יותר ממני שלא. הרב שפירא ישנה את פסיקתו בגלל משאל עם? אתה מאמין בזה? 
       
       זה המגרש היחיד, ידידי יצחק לוי. המגרש היחיד הוא המגרש של הכנסת. זה התקבל פה ברוב של 77 חברי כנסת, וחוק פינוי-פיצוי יתקבל ברוב דומה, ויבצעו אותו כפי שיתקבל על-ידי הרוב. 
       
       אני חייתי במשך 37 שנים בתחושה של מיעוט שאין לו יכולת להגיע לרוב, כשכל מה שאתם עשיתם היה כנגד כל הדברים שאני מאמין בהם, ואני יודע שאתה מאמין לי שאני אומר אמת. לא היתה לי ברירה, חרקתי שיניים, כי הבנתי שאם שוברים את הדבר הזה אין פה כלום - אז אין ברירה, צריך לחרוק שיניים. אתם עומדים היום במצב הזה, ויש לנו כל התוקף המוסרי לתבוע את זה מכם, כי עמדנו שם יותר מפעם אחת.
       
היו"ר מיכאל נודלמן:
       
       תודה. חבר הכנסת דני יתום. 
       
דני יתום (העבודה-מימד):
       
       אדוני היושב בראש, חברי חברי הכנסת, אנחנו אומנם מדברים על הסרבנות, אבל הסרבנות היא רק חלק מהגל הגואה, העכור, ששוטף היום את החברה הישראלית. סרבנות מימין ומשמאל היא מעשה מגונה, ואני מגנה אותו מכול וכול, וכן סרבנות לפקודות בצה"ל. אני כמובן מדבר על פקודות חוקיות, הרב ליצמן, ומייד אדבר על ההיבט החוקי או ההיבט המשפטי שהועלה על-ידי הרב לוי, וזאת בהחלט נקודה שראוי שנתייחס אליה. הרב לוי, אני לא מסכים אתך לחלוטין. 
       
       אבל, אנחנו מדברים כאן על סרבנות, על קריאות של מנהיגי ציבור, שיש אלפים שנוהים אחריהם לסרבנות, על סרבנות שכבר מולידה אלימות, בוודאי מילולית, אפילו כבר פיזית, לרבות הרמת ידיים על חיילים, וסרבנות שהיא חלק ממעגל שעלול לשטוף את מדינת ישראל ואת הדמוקרטיה שלנו, שכל כך קשה עמלנו כדי להקים אותה וכדי לקיים אותה. 
       
       הקריאות לסרבנות מצד אחד והדיבורים של מנהיגי יש"ע מצד שני מעוררים אצלי תחושה של דו-לשון ודו-פרצופיות. מצד אחד מתנגדים לסרבנות, אבל מצד שני, לא יעלה על הדעת שיפנו יישוב, אפילו לא מאחז לא חוקי. יש כאן כפל לשון – לא לשון נופל על לשון – יש כאן כפל לשון, שנובע מהרצון להציג את הדברים כאילו הם ערכיים, ולהסתיר - על בסיס האידיאולוגיה שאני מכבד אבל לא מקבל, האידיאולוגיה של הימין – להסתיר מאחורי האידיאולוגיה, את המעשה הנפשע של הקריאה לסרבנות.  
       
       לכאורה, הרב לוי, הטיעונים שלך הם משפטיים, אבל לא, הם פוליטיים. הרי ההתנגדות של החלק המסוים שאתה נמנה עמו, שהוא מיעוט בעם ישראל, להתנתקות, אינה נובעת מסיבות משפטיות, באמת. פתאום רוממות החוק בגרוננו? ההתנגדות היא מסיבות אידיאולוגיות ופוליטיות. אמרתי: אני מכבד את דעתך, אבל אני לא מקבל אותה. אני לא מקבל אותה; אבל אני צריך להיות קשוב לה. ולכן לא נכון לגייס עכשיו את המשפטנים על מנת שיבחנו את חוקיותה של פקודת הפינוי, מכיוון שלא גייסנו אותם כאשר הקמנו את ההתנחלויות. אם הקמנו את ההתנחלויות וההקמה היתה חוקית, אז אני לא מבין מדוע לשיטתך צריך לגייס עכשיו את המשפטנים כדי שיוכיחו שההסרה איננה חוקית. 
       
       אבל, אנחנו התחלנו לדבר על ההתבטאויות של הרב וייס. אני חושב שזאת התבטאות אומללה. דומני שהרב וייס עצמו בכמה הזדמנויות אמר או שהוא מצטער עליה או שהדברים יצאו מהקשרם, אבל ההתבטאות הזאת בלי צל של ספק אומרת – לא קוראת קריאה ישירה לסרבנות, אבל היא אומרת בעצם שדעתם של סרבנים, ובמקרה זה דעתו של הרב שפירא, גוברת על פקודתו של הרמטכ"ל, או על פקודותיו של מי שממונה על קבוצה של חיילים, וזה מסוג הדברים שאסור לאף צד במפה הפוליטית לתרום לו. אסור לנו לרסק את הצבא, אסור לנו לרסק את החברה, ואני לא רוצה לומר – שמעתי כאן קריאות דמגוגיות, אז אני אומר דבר שלא התכוונתי לומר, כי נמשכתי בלשון: ההתנהגות הזאת, שקוראת לסרבנות, שקוראת להתנגדות, שקוראת למרי אזרחי, היא זו שמעמיקה את הקרע בעם; לא ההחלטה על התנתקות או אי-התנתקות. 
       
צבי הנדל (האיחוד הלאומי - ישראל ביתנו):
       
       למה זה קורה, אתה שאלת את עצמך?
       
היו"ר מיכאל נודלמן:
       
       תודה. חבר הכנסת אמנון כהן. אחריו - חבר הכנסת רוני בריזון, אחריו – חבר הכנסת עבד-אלמאלכ דהאמשה, חבר הכנסת בנימין אלון. 
       
אמנון כהן (ש"ס):
       
       אדוני היושב-ראש, חברי חברי הכנסת, הרוחות סוערות, הדעות חלוקות על דבריו של הרב הראשי לצה"ל. יש שיאמרו שהרב התבטא רק בגלל מעמדו, יש שיאמרו שהוא התכוון למה שאמר, ויש שיאמרו שלא התכוון. ואילו אני אומר: תוכנית ההתנתקות אשר הציע ראש הממשלה גרמה לשסע ולקרע בעם – ועתה גם בצבא – אשר עלולים להגיע לשיאים שלא ידענו כמותם אם לא נעצור זאת בעוד מועד. 
       
       תוכנית ההתנתקות כפי שהיא היום היא טעות טרגית. אומנם ראש הממשלה קורא לה התנתקות מהערבים, אבל האמת היא - התנתקות מארץ-ישראל והתנתקות מהערכים והאמונה בזכותנו על ארץ-ישראל. זו ההתנתקות ממעשה החלוציות וההתיישבות, שהתחיל לפני למעלה ממאה שנים בהקמת המושבות, הקיבוצים והערים.
        
       נוכחנו לדעת שתוכנית ההתנתקות הזאת מחלישה את האומה, מחלישה את המדינה, מחלישה את הצבא ומזמינה לחצים של אומות העולם נגדנו. ההתנתקות כמות שהיא לא תעניק לנו תמורה בעלת ערך ממשי, מלבד מחמאות חובקות עולם על אומץ הלב של ראש הממשלה לסגת מחבלי מולדת ולעקור יישובים, מתוך הדגשה שזו רק ההתחלה, והעולם מקווה כי ממשלת ישראל תלך  בדרך אומללה זו "מחיל אל חיל", תיסוג מעוד שטחים ותעקור עוד ועוד יישובים. 
       
       ספר הספרים שלנו, התנ"ך, מעגן בצורה הברורה ביותר את זכותו של עם ישראל על ארצו, ומתוקף כך נובע הצידוק המוסרי, בשבתנו כאן על האדמה הזאת. לא כובשים אנו - -  
       
טלב אלסאנע (רע"ם):
       
       באמת? באמת?
       
אמנון כהן (ש"ס):
       
       - - כי אם יורשיה החוקיים של הארץ הזאת, שניתנה לנו על-ידי הקדוש-ברוך-הוא.
       
       אדוני היושב-ראש, חברי חברי הכנסת, מאז הציע ראש הממשלה את תוכנית ההתנתקות, נהרסה כל חלקה טובה בארצנו. הפילוג והשסע בעם הפכו מנת חלקנו, וכעת האש מלחכת כבשדה קוצים גם בצבא-הגנה לישראל, שהוא נזר תפארתנו. ביטויו של בכיר בצה"ל, שאמר: קשה עם המתנחלים כמו עם פלסטינים, מחריף את המצב. מיטב בנינו ובנותינו, ובהם קצינים רבים בדרגות שונות, אשר היו עד אתמול היהלום שבכתר, נוער שהתגאינו בו ובו תלינו את עתידנו, הפכו בן-לילה לסרבנים, פושעים ופורעי חוק. הנוער, שהיה סמל גאוותנו, הפך לסמל של סרבנות ולעוכרי המדינה. 
       
       אל לנו להגיע למלחמת אחים, אשר תירשם לדיראון עולם בדפי ההיסטוריה של עם ישראל. אני קורא לראש הממשלה: בידך תלוי הדבר. יש להציל את ארץ-ישראל ואת הדמוקרטיה בישראל. חדל אש, חדל אש. 
       
היו"ר נסים דהן:
       
       תודה רבה, חבר הכנסת אמנון כהן. חבר הכנסת רוני בריזון - אינו נוכח; חבר הכנסת עבד-אלמאלכ דהאמשה: התבטאותו של הרב הראשי לצה"ל בנושא הסרבנות, חבר הכנסת עבד-אלמאלכ דהאמשה, רק להזכיר לך את הנושא. 
       
עבד-אלמאלכ דהאמשה (רע"ם):
       
       ידוע לי, אדוני - -
       
היו"ר נסים דהן:
       
       אני בטוח. 
       
עבד-אלמאלכ דהאמשה (רע"ם):
       
       - - וברור לי. ואם שכחתי, הרי חבר הכנסת אמנון כהן הזכיר לי את זה יפה מאוד. 
       
היו"ר נסים דהן:
       
       אחריו - חבר הכנסת בני אלון.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת - - 
       
היו"ר נסים דהן:
       
       שלוש דקות, כבודו. 
       
עבד-אלמאלכ דהאמשה (רע"ם):
       
       - - אינני רוצה לענות על דברי קודמי, אני גם לא חושב שהנושא הוא של תורה ושל דת, ולהרצות דברים מנקודת מבט מסוימת זה קל ביותר. הנושא העומד בפנינו – ההטפה להפרת חוק וההטפה למעשים בלתי חוקיים בעליל, כאשר היא באה מסמכות דתית. והאמת, גם אם זה הנושא, אינני מתכוון לדון בו לעומק, בוודאי לא מנקודת מבט דתית. אבל, כולנו יודעים שהעניין הוא פוליטי. ההתנחלויות, הסרתן ופינוין הם לא רק עניין פוליטי ועניין מדיני, של החלטות ממשלה והחלטות מדיניות, הם גם ההחלטה הנכונה והצודקת, והמתיישבת, לא רק עם המשפט הבין-לאומי, משפט העמים, אלא עם אושיות החוק והצדק בעולם כולו ובמדינה הזאת גם כן. 
       
       כאשר ראש הממשלה אומר שלא נכבוש עם אחר לעולם, הוא אומר דברי אמת. וכאשר הוא אומר שחייבים לצאת מהשטחים הכבושים, וכדרכו - זה לטובת הביטחון של מדינת ישראל, מי אני שאחלוק עליו? ומי אתה, חבר הכנסת אמנון כהן, שתחלוק עליו? 
       
אמנון כהן (ש"ס):

       
       אני יכול לחלוק עליו כמה שאני רוצה. 
       
עבד-אלמאלכ דהאמשה (רע"ם):
       
       אתה יכול לחכות לפסק-הלכה של הרב עובדיה יוסף, ואז תתיישר; אם זה מרובע תתרבע, אם זה עגול תתעגל. אנחנו יודעים את זה טוב מאוד. 
       
אמנון כהן (ש"ס):
       
       זה משהו אחר. 
       
עבד-אלמאלכ דהאמשה (רע"ם):
       
       רבותי חברי הכנסת, מה שעומד כאן על הפרק זו החלטת ממשלה שחייבים לקיים אותה. יש דרכים להתנגד, ויש דרכים שהחוק קבע, ויש כללי משחק במסגרת המוסכמת והדמוקרטית. אבל, כאשר מטיפים להפרת חוק, ואם המטיפים הם רבנים, אין יועץ משפטי, אין חוק, אין שלטון חוק, וזה מה שמדרבן ומעודד. הרי זאת המציאות. היועץ המשפטי הקודם, כמה שעות לאחר שחבר הכנסת דהאמשה או חבר כנסת ערבי אחר התבטא בצורה חריפה, כבר במוצאי-שבת נתן החלטה לפתוח בחקירה. הוא פעם תפס תעוזה, וזה בשבילך, חבר הכנסת אמנון כהן, וציווה לפתוח בחקירה נגד הרב עובדיה יוסף על דברים קשים ורעים שהוא אמר נגד הערבים, ואני לא רוצה להזכיר את זה עוד הפעם. החקירה הזאת לא התקיימה מעולם, לא העזו אפילו להגיע אליו. 
       
       לכן, השאלה כאן היא, האם יש שלטון חוק במדינה הזאת ורשויות חוק יוכלו אכן לאכוף את החוק כאשר מדובר ברבנים ובסרבנים וביהודים, או שמא החוק אך ורק נאכף נגד ערבים גם אם הם בעלי חסינות וחברי כנסת, וכאשר הרבנים חסרי החסינות, שאינם חברי כנסת, יזכו בחסינות לעילא ולעילא מרשויות החוק. זאת השאלה, אדוני. תודה רבה. 
       
היו"ר נסים דהן:
       
       תודה. חבר הכנסת בני אלון - אינו נוכח. חבר הכנסת משה גפני. 


צבי הנדל (האיחוד הלאומי - ישראל ביתנו):

       לא אמרת שאם יהיה חוק שלא ימצא חן בעינך, אתה תהיה שהיד?
       
עבד-אלמאלכ דהאמשה (רע"ם):
       
       לא. אני אמרתי שאחרי  - - - מסגד אל-אקצא, יהיה לי כבוד להגן עליו. 
       
צבי הנדל (האיחוד הלאומי - ישראל ביתנו):

        - - - ואם תהיה החלטת ממשלה שם?
       
היו"ר נסים דהן:
       
       חברי הכנסת הנדל ועבד-אלמאלכ דהאמשה, נא לא להפריע לדובר. מהרגע רק חבר הכנסת משה גפני ברשות דיבור. שלוש דקות לכבודו. 
       
משה גפני (יהדות התורה):

       אדוני היושב-ראש, רבותי חברי הכנסת, אני הקשבתי רוב קשב למה שאמר חברי הטוב, באמת חברי הטוב, חבר הכנסת הרב אמנון כהן לגבי ממשלת שרון. נדמה לי שהבנתי שאמרת, שאת השסע הכי גדול היא עשתה בנושא ההתנתקות. אני לא רוצה להביע עמדה לגבי ההתנתקות, אני לא מתווכח אתך על העניין הזה. אני תיכף אדבר על המעמד של הרב הראשי, על זה הגשתי את ההצעה הדחופה לסדר-היום. 
       
       אני חולק עליך בדבר אחד, ותרשה לי לעשות את זה בפומבי. השסע הכי גדול שעשתה בעם ממשלת שרון היה בהרכבת ממשלה עם שינוי, ואני אגיד לך מדוע. יש הנושא של גוש-קטיף, של חבלי ארץ של ארץ-ישראל, ולכל אחד יש עמדה משלו. אני לא נכנס לעניין הזה. אבל אין ויכוח שעם ישראל קיים מכיוון שיש פלטפורמה שעליה אנחנו, העם היהודי, עומדים, שהיא האמונה, ובזה שנינו מסכימים. 
       
צבי הנדל (האיחוד הלאומי - ישראל ביתנו):

       אפילו גוש-קטיף מסכים אתך.
       
משה גפני (יהדות התורה):
       
       אפילו גוש-קטיף מסכים אתי. מה שקרה בתחילת הקדנציה הזאת, בחלק המרכזי, אני לא מדבר על מפלגת השלטון, אני לא מדבר על האיחוד הלאומי והמפד"ל, אבל בחלק המרכזי של הקמת הממשלה במדינה יהודית, הכניסו מפלגה שאמרה את מה שאמרו בהיסטוריה: כתבו לכם על קרן השור אין לנו חלק באלוקי ישראל. אם אז, בתקופת המתייוונים והיוונים, לא היינו נלחמים נגד התופעה הזאת, היום לא היינו מתווכחים כאן, מכיוון שלא היינו קיימים, חלילה. המאבק שהעם היהודי נאבק גם כשלא היתה לו מדינה, כשלא היינו בארץ-ישראל, המאבק היה נגד אלו מבני עמנו שאמרו: כתבו לכם על קרן השור אין לנו חלק באלוקי ישראל. את זה עשה שרון, על זה לא ייסלח לו. 
       
       זה הרבה יותר גרוע מנושא ההתנתקות. בסדר, אני לא מביע עמדה. אבל כל התשתית הקיומית שלנו כעם היא שאנחנו אומרים: שמע ישראל ה' אלוקינו ה' אחד. זה שבתוך הגוף המרכזי שהיה אמור לנהל את מדינת ישראל היתה מפלגה שחברים בה מונו לשר המשפטים, לשר הפנים ועוד, שאמרו שאין לנו חס וחלילה חלק באלוקי ישראל - לא ייסלח לו על זה, זה השסע. אני על כל פנים חושב שזה הדבר הכי גרוע שנעשה, כיוון שעל כך אמרה התורה: אם בחוקותי תלכו ונתתי שלום בארץ. הזכות הקיומית שלנו כאן נובעת מכך שאנחנו שומרים את מצוות הקדוש-ברוך-הוא, גם מי שלא שומר מצוות. 
       
אמנון כהן (ש"ס):
       
       היו צריכים להילחם כמו שנלחמים עכשיו בגוש-קטיף כשהוא עשה את זה.
       
משה גפני (יהדות התורה):
       
       נכון, אני אמרתי לאנשי גוש-קטיף, שהלוואי שהיתה לנו מסירות נפש כמו שיש להם להילחם אז נגד שינוי. לא זכינו. 
       
אמנון כהן (ש"ס):
       
       לא, נגד שרון.
       
משה גפני (יהדות התורה):
       
       נגד שרון, בסדר. 
       
צבי הנדל (האיחוד הלאומי - ישראל ביתנו):

       לא תהיה ממשלה שאנחנו נצטרף אליה בלעדיכם, בעזרת השם, לעולם לא. 
       
היו"ר נסים דהן:
       
       נראה, נראה. 


טלב אלסאנע (רע"ם):

       אל תבטיח.
       
היו"ר נסים דהן:
       
       חבר הכנסת אמנון כהן, אתה יכול להתכונן להגיד קדיש אחרי דברי התורה. 
       
משה גפני (יהדות התורה):

       אדוני היושב-ראש, אני מבין שלא נותר לי זמן. אני מדבר רק על דבר אחד, ועל זה הגשתי את ההצעה הדחופה לסדר-היום. אני לא מביע עמדה בנושא, אני חושב שהתפקיד של רב ראשי לצה"ל הוא תפקיד מאוד מורכב, מאוד מסובך. הוא צריך להישמע לפקודת הצבא. אבל, יש לו מעמד, ואני לא מביע עמדה לגבי מה שהוא אמר, לא שמעתי אותו, אבל אני מבין את הדברים שלו. יש לו מעמד מיוחד, כיוון שהתפקיד שלו בצבא זה לשמור על ההלכה, על דברים של כשרות, על דברים שהם מנותקים למעשה מהחלטות המטכ"ל, שהן בעצם ההחלטות של הצבא שצריך לשמור על הדברים ההלכתיים, והתפקיד שלו הוא עצמאי בעניין הזה והוא כפוף להלכה. 
       
       נדמה לי שהוא אמר, ויתקנו אותי אם אני טועה, שאם הוא יקבל הוראה לא משנה מאיזה רב, הוא יפשוט את המדים. זה מה שהוא אמר. אם זה מה שהוא אמר, אני לא יכול להביע עמדה. אבל, מי שהולך להיות רב ראשי לצה"ל, הוא מקבל על עצמו את העניין הזה של פקודות הצבא בכל מה שקשור לדברים הכלליים. הוא במעמד עצמאי לגבי הנושאים ההלכתיים. אם כתוצאה מדעותיו העצמאיות או הפרטיות או האישיות, או מהוראת רבניו, הוא איננו יכול להיות רב ראשי, אז הוא פושט את מדיו. נדמה לי שזה מה שהוא אמר, ולכן לפי דעתי כל מילות הגינוי שהיו נגדו אינן נכונות ואינן במקומן. אני מבקש את העניין הזה לקחת בפרופורציה הנכונה. תודה רבה. 
       
היו"ר נסים דהן:
       
       חבר הכנסת אמנון כהן, יכולת להגיד קדיש אחרי דברי התורה.

אמנון כהן (ש"ס):
       
       אין מניין.
       
היו"ר נסים דהן:

       חבר הכנסת אהוד יתום. חבר הכנסת בר-און - אחריו. אם הוא לא יהיה נוכח - תשובת סגן השר.
       
אהוד יתום (הליכוד):

       אדוני היושב-ראש, חברי סגן שר הביטחון, חברי חברי הכנסת, אנחנו דנים בהצעות לסדר-היום בעקבות התבטאותו הלא-מוצלחת של תת-אלוף וייס, שאני באופן אישי מכירו ומוקירו ומעריכו. אני חושב שהדברים שהובהרו על-ידו הם התשובה האמיתית על הטעות בהתבטאות שלו, שאותה לא ניתן לקבל, שאותה אסור לקבל. אבל לא כדאי לדון על כך, אדוני היושב-ראש, אפילו שזו הצעה לסדר-היום, כי מאז זרמו הרבה מים חיים בירדן והרב וייס הבהיר קבל עם ואומה את פשר ההתבטאות הלא-מוצלחת. 
       
       אבל זו הזדמנות נאותה וחשובה, אדוני כבוד סגן השר, חברי חברי הכנסת, לדון עוד הפעם ועוד הפעם ועוד הפעם בנושא הסרבנות, שהרי כולנו קושרים את דברי הרב וייס, שלא בכוונה תחילה מבחינתו, לאותה תופעה שהתפתחה בארץ הזאת, אדוני היושב-ראש, על-ידי שמאלנים סהרורים, שהמציאו בכלל את המושג הזה סרבנות, והעלו אותה על מגשים של תהודה אווירית בלתי מובנת – טייסים, אנשי סיירת מטכ"ל ולוחמים אחרים, שבהדר ובכבוד, למען השקר של ההתמודדות המצפונית, אדוני היושב-ראש, מצאו לעצמם סיבה ואמתלה לומר: אנחנו סרבנים.
       
       והתופעה הזאת כנראה, כאשר היא עלתה על גלים תקשורתיים כאלה ואחרים, קרמה עור וגידים, ולמעשה יצרה לעצמה כנפיים, תרתי משמע, מצאה חן בעיני גורמים כאלה ואחרים, שלא התביישו בהתלהמות בלתי רגילה להדוף חיילים, לנדנד ולטלטל את הגדר, ולומר, לא לילד הזה פיללנו, ולעמוד ולהסתכל על אחרים שעושים עבודת קודש במחסומים ובנקודות מפתח של חיכוך עם העם הפלסטיני ולצעוק חמס. 
       
       ולמדו, אותם סרבנים ימניים - - -
       
היו"ר נסים דהן:
       
       נא לסיים.
       
אהוד יתום (הליכוד):
       
       ולמדו אותם סרבנים ימניים, כנראה, שהדבר הזה תופס תהודה. אני קורא לכל הסרבנים, ועכשיו הימניים על הפרק, שלא תעזו, אני אומר את זה בצורה החדה והחלקה, אדוני היושב-ראש, שלא תעזו לסרב פקודה - בעודכם לובשי מדים - של שוטרים, של חיילים, צבא סדיר וצבא מילואים. ואני קורא לכל הפרנסים ולכל המנהיגים, שלא ירמזו אפילו רמזים שעשויים להיות מובנים על-ידי התושבים שנתונים למרותם ככאלה שמעודדים לסרבנות.
       
צבי הנדל (האיחוד הלאומי - ישראל ביתנו):
       
       בכל תנאי?
       
אהוד יתום (הליכוד):
       
       לא ניתן לזה יד. סרבנות - יוק.
       
צבי הנדל (האיחוד הלאומי - ישראל ביתנו):
       
       בכל תנאי? לא חשוב מה הפקודה?
       
אהוד יתום (הליכוד):
       
       על סרבנות של לובשי מדים, בכל תנאי, יש תשובה של שתי אותיות: למ"ד, אל"ף. תודה רבה, אדוני היושב-ראש.
       
היו"ר נסים דהן:
       
       תודה רבה. חבר הכנסת רוני בר-און - אינו נוכח. תשובת סגן שר הביטחון. אני מודיע לחברי חברי הכנסת שההצבעה תהיה במועד אחר.
       
סגן שר הביטחון זאב בוים:
       
       אדוני היושב-ראש, חברי חברי הכנסת, דעתו ועמדתו של הרב הצבאי הראשי בשאלת סירוב הפקודה בצה"ל ידועה זה כבר, והיא נאמרת מעל כל במה אפשרית, ולא רק בשבועות האחרונים. גם ביום ראשון, 2 בינואר 2005, ניצל הרב הצבאי הראשי את זכותו לעמוד בפני סגל הפיקוד הבכיר הכללי של צה"ל, שמורכב מקצינים בדרגת אל"מ ומעלה, וחזר בפניהם פעם נוספת על דעותיו הנחרצות כנגד סירוב פקודה.
       
       הרב הראשי הצבאי שוחח לפני כחודש ימים עם הרב שפירא על סוגיית הסירוב, והניח לפני הרב שפירא את אמירותיהם של רבנים חשובים, שדעותיהם הפוכות מדעתו. בנקודה זאת שאל הרב הצבאי הראשי את הרב שפירא, אם משמעות הדבר שעליו לפשוט את מדיו כתוצאה מכך שהוא מחזיק בעמדה שונה. הרב שפירא השיב לו בשלילה. מכאן שהשאלה, כמו גם התשובה שנשמעה בתוכניתו של נחום לנגנטל, היא היפותטית, אך עם זאת, מוטב שלא היתה נאמרת.
       
       בתאריך 31 בדצמבר 2004 התייחס הרמטכ"ל לדבריו של הרב הצבאי הראשי, תא"ל ישראל וייס, כפי שצוטטו בערוץ-1. הרמטכ"ל ציין בדבריו, ואני מצטט: יש לי אמון מלא בדבריו של הרב הצבאי הראשי כנגד הסרבנות, עמדותיו של תא"ל וייס בנוגע לסרבנות ברורות וידועות, והוא משמיע אותן מעל כל במה בצה"ל ומחוצה לו. הרב הצבאי הראשי הבהיר כי התבטאותו בתוכנית נוסחה באופן שאינו משקף את עמדתו בעניין. 
       
       עד כאן לגבי העניין הספציפי של התבטאות הרב הצבאי הראשי. אבל, מובן שזו הזדמנות לחזור, כפי שעשו גם חברי הכנסת, ולדון בסוגיה הזאת של הסרבנות. נשמעו פה דברים מעניינים, גם חשובים, והיה חשוב לשמוע פעם נוספת מחבר הכנסת לוי את דבריו כנגד אלימות, דברים נחרצים ונכונים. אהוד יתום אמר דברים נחרצים בעניין הסרבנות, וכך אחרים. חבר הכנסת חיים אורון עשה אנלוגיה בהיפוך פוליטי על מצבים דומים, ומכאן הטענות הקשות שצריך להשמיע ולקרוא לאישי ציבור ולאנשי רוח במיוחד, כי אליהם נשואות עיני העם עכשיו. המנהיגים, אישי הרוח, אליהם כרויות אוזני צאן מרעיתם, וצריך מאוד להיזהר בעניין הזה ולהפסיק את עניין הקריאה לאי-מילוי פקודות בטענה של פקודות של דגל שחור וכן הלאה. 
       
       בסופו של דבר, סרבנות היא סרבנות היא סרבנות. חבר הכנסת אהוד יתום עשה חשבון ארוך עם סרבנות משמאל. החשבון הזה נכון כחשבון היסטורי. מנקודת הראות של צה"ל, אחת היא הסרבנות, ואין זה משנה מאיזה צד היא מגיעה, כי התוצאה של סרבנות היא הרת אסון. זה בעצם הרס של אושיות המדינה הזאת. אם הצבא לא יוכל לתפקד כתוצאה מהסרבנות, כתוצאה מאי-מילוי פקודות, לא יוכל להוציא לפועל את מדיניות הממשלה הנבחרת, זה סוף העניין.
       
       אני לא נכנס עכשיו לוויכוח, חבר הכנסת לוי. אתה רוצה ויכוח על טיבה של הפקודה, אני לא רוצה עכשיו לנתח את העניין הזה, אבל צריך לומר לפחות עניין אחד, שפה מדובר קודם כול בממשלה שנבחרת, היא לא סתם נבחרה, כשהיא נבחרה היא קיבלה גיבוי גדול מהציבור, והמוסדות האלה הם מוסדות דמוקרטיים, במשטר דמוקרטי. ודווקא ממשלות בעבר שהתירו - זו בהחלט זכותה ויכולתה, על-פי כל דין, של ממשלה לאסור.
       
       ולו רק מן הטעם הזה, ההוראות שהיא תוריד לדרג הצבאי כדרג מבצע הן הוראות חוקיות והן הוראות נכונות. אם יש מישהו שחושב וכופר בעניין הזה ומבקש לבוא ולומר שהפקודות לגבי פינוי הן פקודות בלתי חוקיות בעליל, ייתכן מאוד שאם הוא מבקש דווקא להעמיד את זה לשיפוט בית-המשפט הגבוה לצדק, יעשה את זה, אבל לא יקרא לצבא עכשיו לסרב לבצע פקודות. 
       
       אני חושב שטוב שנחזור ונגיד את הדברים האלה לגבי הסרבנות, ונקרא לחכמים בינינו, למנהיגים בינינו, בבחינת חכמים היזהרו בדבריכם, דווקא אנחנו, שעיני הציבור נשואות אלינו: לא לסרבנות.
       
       לא לסרבנות, כי אני מציע לכולנו לאמץ את מה שמנחם בגין המנוח ראה כדבר החשוב ביותר שהוא עשה בכל מסכת חייו ופועלו. סיפר עוזרו הנאמן במשך עשרות שנים, יחיאל קדישאי, שכשמנחם בגין הסתגר בביתו, אחרי שהתפטר, הוא ישב אתו ושאל אותו: אמור לי, מנחם בגין, מה, אם היית צריך לבחור בדבר הכי חשוב שעשית, ועשית הרבה – היית נציג בית"ר בפולין, מפקד האצ"ל, ראש האופוזיציה הרבה שנים ומתנגד חריף לבן-גוריון, ומאלה שהקימו את ממשלת החירום הלאומית ערב מלחמת ששת הימים, ואחר כך חבר בממשלה, וראש ממשלה ראשון אחרי המהפך, שמביא שלום ראשון עם המדינה הערבית הגדולה ביותר, איש שמייצג את עם ישראל על כל שכבותיו, יוזם שיקום השכונות – כל הדברים. מתוך כל הדברים האלה, במה היית בוחר, כדבר אחד? כך שאל קדישאי, ומנחם בגין ענה לו: הזכות הגדולה, הדבר הכי חשוב שעשיתי מכל מה שאתה אמרת היה בתקופת הסזון, ב-1945, כאשר אנשי "ההגנה" והפלמ"ח רדפו את אנשי המחתרות והסגירו אותם לשלטון הבריטי, ואחר כך, ב-1948, כש"אלטלנה" עלתה באש מירי של יחידת ארטילריה של צבא-הגנה לישראל, בפקודתו של בן-גוריון, ואני, מנחם בגין, עליתי על הסיפון מחוף תל-אביב, כשהאונייה כבר בוערת, 16 לוחמים של האצ"ל הרוגים וכ-50 ויותר פצועים - יש הרבה נשק על אוניית הנשק הזאת - נתתי פקודה: לא להשיב אש. 
       
צבי הנדל (האיחוד הלאומי - ישראל ביתנו):
       
       ראש הממשלה - - - בן-גוריון צדק. 
       
סגן שר הביטחון זאב בוים:
       
       אמר מנחם בגין לחייליו: מלחמת אחים - לעולם לא. חבר הכנסת צבי הנדל, אתה אמרת שראש הממשלה, נדמה לי, אם אני מצטט נכון, בפועלו – עלול לגרום למלחמת אחים. 
       
צבי הנדל (האיחוד הלאומי - ישראל ביתנו):
       
       לא, אני אמרתי שראש הממשלה, על קברו של בן-גוריון ז"ל, אמר שעכשיו, כשהוא ראש ממשלה, הוא מבין את בן-גוריון, שנתן הנחיה לירות על "אלטלנה". זה מה שהוא אמר. 
       
סגן שר הביטחון זאב בוים:
       
       כן, אבל אתה אמרת גם, הזכרת את זה מפורשות, שמדיניות ראש הממשלה תביא למלחמת אחים. 
       
צבי הנדל (האיחוד הלאומי - ישראל ביתנו):
       
       נכון. 
       
סגן שר הביטחון זאב בוים:
       
       ואני אומר, מציע לנו, להגיד פעם אחת לא - מובהק, נחרץ - לסרבנות, ופעם שנייה לזכור מה עלולה לגרום, חס וחלילה, אמירה כזאת אם היא תתממש. אם תהיה מלחמת אחים, זה יהיה חורבן הבית. אנחנו כבר היינו שם, אבותינו, לפני הרבה שנים, כשהיתה מלחמת אחים כזאת, כשטיטוס צר סביב חומות ירושלים, ובין החומות כוח מגן, עברי, רבו אלה עם אלה, והיתה מלחמת אחים בתוכו - על זה הלך העם לגלות של 2,000  שנה. אסור שזה יקרה, ובידנו למנוע זאת. 
       
היו"ר נסים דהן:
       
       כבוד סגן השר, מה אתה מציע?
       
סגן שר הביטחון זאב בוים:
       
       אני מציע להסתפק.
       
היו"ר נסים דהן:
       
        חבר הכנסת יצחק לוי, האם אתה מסכים להצעת סגן השר להסתפק? מסכים. חיים אורון – אינו נוכח; דני יתום – אינו נוכח; אמנון כהן – מסכים? לא מסכים. חבר הכנסת רוני בריזון - אינו נוכח. עבד-אלמאלכ דהאמשה? 
       
עבד-אלמאלכ דהאמשה (רע"ם):
       
       אני עם אמנון כהן. 
       
היו"ר נסים דהן:
       
       חבר הכנסת בנימין אלון – אינו נוכח. חבר הכנסת משה גפני - - -
       
משה גפני (יהדות התורה):
       
       אני עם אמנון. 
       
היו"ר נסים דהן:
       
       חבר הכנסת רוני בר-און – אינו נוכח. 
       
       אם כן – יש לנו הצעות אחרות כנגד הצעותיהם של חבר הכנסת אמנון כהן, חבר הכנסת משה גפני וחבר הכנסת עבד-אלמאלכ דהאמשה. ראשון המציעים – חבר הכנסת צבי הנדל. אחריו – חבר הכנסת טלב אלסאנע. אחריו – חבר הכסת ואסל טאהא, ואחריו – חבר הכנסת נסים זאב. 
       
צבי הנדל (האיחוד הלאומי - ישראל ביתנו):
       
       מכובדי, היושב בראש, א. תודה לחבר הכנסת אמנון כהן. אחר כך לא אכפת לי שתסיר. 
       
היו"ר נסים דהן:
       
       אין הצבעה היום. 
       
צבי הנדל (האיחוד הלאומי - ישראל ביתנו):
       
       לפחות חלק מאתנו, הדוברים, עוסקים בסימפטום, לא במחלה, וטוב עשה סגן השר שהעלה את זה, בסופו של דבר. ואני אומר לך: האמן לי, אני מכיר את גוש-קטיף יותר מכולם יחד, לרבות כל השב"כניקים יחד. לא תהיה שם מלחמת אחים. ואני אומר לך, שראש הממשלה חייב לעשות טוב טוב שיעורי-בית על הדורסנות האדירה שבה הוא הוביל את המהלך עד היום, לרבות הכול – המשאל, פיטורי השרים והכול. 
       
       גם היום, ממש, אחרי שביצהר – ואתה יודע את האמת - העבירו בשנה האחרונה בדו-שיח, ברשות שר הביטחון וסגנו, בדו-שיח עם אלוף הפיקוד, עשרות קרוונים, הפעם ניתנה הנחיה לא לנהל משא-ומתן, להיכנס בהם כדי שיהיו כותרות. ועכשיו, ראש הממשלה הולך להיפגש, בשביל ללבות יצרים, עם החיילים. כל זה מתוכנן כדי להבאיש את ריחנו. כמו שהוא הלך במהלך דורסני נגד כולם, עכשיו הוא מסית את כל העם נגד כולם. ואז, ראש השב"כ, את מה שהוא אמר בוועדת חוץ וביטחון,  פתאום לא שומעים. רק השאלה האחרונה, של יוסי שריד, האם ירימו יד או לא ירימו – זו כותרת ראשית. אבל, כששעה שלמה הוא הסביר איזה נזק יהיה מההתנתקות, את זה לא רואים בשום עיתון. 
       
       יש קמפיין. אל תרמו אותנו. תאמינו לנו – עם ישראל לא מטומטם. צה"ל, הרמטכ"ל, ראש השב"כ, ראש המוסד, כולם אומרים וחוזרים ואומרים שההתנתקות היא אסון. אתם מסתירים את זה בזכות העיתונות המגויסת. 
       
היו"ר נסים דהן:
       
       תודה רבה. חבר הכנסת טלב אלסאנע - אינו נוכח. חבר הכנסת ואסל טאהא – הצעה אחרת. 
        
ואסל טאהא (בל"ד):
       
       אדוני היושב-ראש, חברי הכנסת, ההסתה של הרב הראשי בצה"ל לסרבנות גררה רבנים שונים ורבים שלקחו חלק בהסתה הזאת, ומסתמן באופק מין שיתוף פעולה בין פוליטיקאים חילונים לבין רבנים בנושא הזה. כאן ובעת הזאת כדאי לזכור את הפסיקה החשובה של הרב עובדיה יוסף, כשפסק ואמר: חיי אדם חשובים יותר מאדמה. 
       
היו"ר נסים דהן:
       
       תודה. חבר הכנסת נסים זאב. 
       
נסים זאב (ש"ס):
       
       אדוני היושב בראש, לא הבנתי: הרמטכ"ל דיבר בעברית, או בשפה זרה שהציבור לא מבין? הוא אמר, בסך הכול, שחיילים דתיים שיצטרכו לפעול נגד מצפונם, והם לא יוכלו לפעול נגד מצפונם, יצטרכו להוריד את המדים. מה הוא אמר? מה אמר היועץ המשפטי, רובינשטיין? הוא אמר שהוא מבין שיש חיילים שלא יוכלו לבצע את הפקודות שהממשלה תורה. אני לא מבין: מה האסון? יש כאן תוכנית של "הכול דיבורים". חשבתי שזה רק ברדיו. 
       
       לכן, אדוני היושב-ראש. אני חושב שסגן השר היה צריך להסביר ולהגן על הרב הצבאי, שלא היתה שום כוונה ושום קריאה לסרבנות. 
       
היו"ר נסים דהן:
       
       תודה. אין הצבעה היום. 
       
       
הצעות לסדר-היום 
התגברות ירי ה"קסאמים" בדרום, פעילות 
צה"ל בשטחים ופציעתו של צלם ערוץ-10

היו"ר נסים דהן:
       
       אנחנו ממשיכים בנושא הבא: התגברות ירי ה"קסאמים" בדרום, פעילות צה"ל בשטחים ופציעתו של צלם ערוץ-10 - הצעות לסדר-היום מס' 5472, 5486, 5488, 5493, 5494, 5499, 5510, 5513, 5514, 5523 ו-5507. ראשון הדוברים, חבר הכנסת מגלי והבה - אינו נוכח; חבר הכנסת אחמד טיבי - אינו נוכח; חברת הכנסת זהבה גלאון – אינה נוכחת; חבר הכנסת ניסן סלומינסקי – אינו נוכח. חבר הכנסת ואסל טאהא.
       
ואסל טאהא (בל"ד):
       
       אדוני היושב-ראש, חברי הכנסת, הצלם מג'די אל-ערביד נפצע באזור בית-לאהיא בזמן עבודתו, על-ידי חיילי צה"ל, כאשר היה ברור, ואף רואים את זה בצילומים, שהאזור היה מאוד מאוד שקט, והצלם והכתב הראו והניפו את סמל ערוץ-10 לחיילים. על אף כל הנתונים הללו ונקיטת אמצעי הזהירות על-ידי הצלם והכתב, החיילים החליטו לירות. האש פגעה באל-ערביד, והוא נפצע באורח קשה בבטנו וברגלו. הוא הועבר במצב קשה לבית-החולים בעזה, אך עקב החמרה במצבו הוא הועבר לבית-החולים "סורוקה" בבאר-שבע. 
       
       אדוני היושב-ראש, הפגיעה באל-ערביד היתה "מכוּונת", לאחר שהוא ועמיתיו הזדהו וזה לא עזר להם. הפגיעה היתה חמורה - בזכות לחיים ובשלמות הגוף - פגיעה בעלת השלכות חמורות על מעמד עקרון חופש העיתונות שנגזר מחופש הביטוי. במצ"ח עדיין לא ניתנה הוראה לפתיחת החקירה, וזה עוד גורם שמעודד חיילים להתנהג בצורה פרועה. חוסר האכיפה הזה מעודד עוד חיילים ועוד חיילים לפתוח באש, לפצוע ולהרוג, כפי שקרה בג'נין. שמענו רק לפני שעות את הנזיפה או את הערת המפקד לחייל שהרג את מוחמד אל-כֵייל בצפון הגדה.
       
       אדוני היושב-ראש, ניתן להסיק מהמקרה הזה רק מסקנה אחת, והיא שצה"ל הפך להיות גוף שתפקידו להוריד אנשים. לא בודקים ולא מתעכבים עוד דקה. אין ערך לחיי אדם. פשוט יורים. מה כבר יכול להיות? מקסימום החייל יגיד שהוא מצטער: אני מצטער. לא ראיתי. טעיתי. לא כיוונתי לאיש הזה, לאזרח הזה. אבל, טעיתי. אני מצטער, כפי שקרה אתמול בבית-לאהיא. אדוני היושב-ראש, אתמול בבית-לאהיא כיוונו את קנה הטנק לשטח חקלאי שברור שהיו בו אזרחים, ילדים בני 11, 12, 14 ו-15.
       
היו"ר נסים דהן:
       
       נא לסיים.
       
ואסל טאהא (בל"ד):
       
       כפי שאנחנו יודעים, הטנק בצה"ל מצויד במכשירים שיכולים לזהות כל דבר בצורה מדויקת, וכאן לא זיהו את האזרחים הפלסטינים. ירו, פשוט ירו. לא אכפת להם. בסופו של דבר, דבר אחד יכולים לעשות, לומר: אנחנו מצטערים. תודה.
       
היו"ר נסים דהן:
       
       תודה. חבר הכנסת אורי אריאל, בבקשה. אחריו - חבר הכנסת שוחט. כבודו לא היה פה כשקראנו את שמו, ולפנים משורת הדין ניתן לו בסוף.

קריאה:
       
       כמה? כנ"ל?
       
היו"ר נסים דהן:
       
       כנ"ל.  חבר הכנסת אברהם שוחט, ואחריו - חברי הכנסת טלב אלסאנע, אילן ליבוביץ וגילה גמליאל. לאחר מכן נחזור לאלה שקראנו את שמם ולא היו.
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני סגן שר הביטחון, הירי בצלם הטלוויזיה, מי שמייחס לזה זדון, אין לי אלא לרחם עליו. קשה בכלל לשמוע זאת. יכול להיות שהיתה פה תקלה חמורה, והיא חייבת להיבדק. ראוי שצה"ל יבדוק זאת בעדיפות מבחינת לוח הזמנים וייתן תשובה ציבורית.
       
ואסל טאהא (בל"ד):
       
       זה כבר הפך לשגרה. תגיד משהו אחר.
       
אורי אריאל (האיחוד הלאומי - ישראל ביתנו):
       
       מי ששם על צה"ל את הכתם, זו דרכו. הרי אתה מוכר. הרי אהבתך לחיילי צה"ל ידועה זה כבר. אתה בכלל יושב-ראש הוועד למען החייל באזור הצפון.
       
היו"ר נסים דהן:
       
       סליחה. לא להיכנס לוויכוחים כאלה.
       
אורי אריאל (האיחוד הלאומי - ישראל ביתנו):
       
       אני לא מתווכח. תן לאיש את כל הכבוד - מי שמשמש יושב-ראש הוועד למען החייל.
       
       יש פה תקלה חמורה, והיא צריכה בדיקה והיא צריכה שצה"ל יפרסם את הדוחות שלו - -
       
ואסל טאהא (בל"ד):
       
       - - - תקלה?
       
אורי אריאל (האיחוד הלאומי - ישראל ביתנו):
       
       - - בצורה פומבית ובהקדם. זה יעמוד למבחן ציבורי אחרי שצה"ל יתחקר זאת.
       
       נושא ה"קסאמים" והמרגמות הרבה יותר מדאיג, כמובן. סגן שר הביטחון, אני פונה אליך אחרי שדיברנו פעמים רבות גם בעל-פה: הדבר מתנהל שלא כשורה. בסוף יש גם מבחן תוצאה. אינני מאלה שחושדים בדרג המדיני שהוא מפלה בין דם לדם. גם בעניין הזה לא הייתי רוצה להעלות מחשבות כאלה. מי שחושב שאחרי ארבע שנים ויותר כך זה יכול להימשך - אני מעריך שיש הסכמה שכך זה לא יכול להימשך. עכשיו, השאלה היא מה עושים. אתה, אדוני סגן שר הביטחון ושר הביטחון הם הדרג המבצע ולא הדרג המבקר פה.
       
ואסל טאהא (בל"ד):
       
       עושים שלום - - -
       
אורי אריאל (האיחוד הלאומי - ישראל ביתנו):
       
       לומר שצה"ל עושה את כל מה שהוא יודע, זה איננו נכון.
       
       יתירה מכך - ואני מבקש את התייחסותך לעניין - אתמול היה ראש השב"כ בוועדת החוץ והביטחון ואמר דברים ברורים, שהכניסה למבצע גדול נמנעת בהנחיית הדרג המדיני. אלה דברים פשוטים. מישהו  יכול להגיד שראש השב"כ לא יודע מה הוא סח; טוב, מי שרוצה יגיד. מניסיוני, אני חושב שהוא יודע מה הוא אומר. מישהו יכול לומר שהוא לא הבין למה התכוון הדרג המדיני - תואילו להבהיר לו. בסוף גם בזה מבחן התוצאה מדבר. הרי עושים מבצעים קטנים ומוגבלים בהיקפם - גם בעומק החדירה לשטח, גם מצומצמים מבחינת כוח האדם וגם מצומצמים בזמן. התוצאה היא שכשאתה מסתכל על המסך שלך כרגע, אתה רואה שלפני שבע דקות היתה עוד נחיתה בדוגית. אתה ואני מבינים, שאם חס וחלילה מה שקרה במלון "פארק" יקרה באיזה מעון או גן-ילדים, צה"ל יעשה זאת.
       
       לְמה מחכים בדיוק? לבחירה של אבו-מאזן, מכחיש השואה הידוע, שמתייחס אליך כאל האויב הציוני, ואליכם? לְמה מחכים?
       
ואסל טאהא (בל"ד):
       
       איך אתה רוצה שיתייחס? אתה לא אויב? אתה לא - - -?
       
       
אורי אריאל (האיחוד הלאומי - ישראל ביתנו):
       
       אתם מחכים, חס וחלילה, שייבחר מישהו אחר? מה כל הדברים האלה וההנחות האלה? צריך להתחשב בו או לא צריך להתחשב בו? הרי אתם כיניתם את האיש הזה - אפרוח בלי נוצות, שאיננו מסוגל להעביר שוטר מצד אחד של הרחוב לצדו השני.
       
היו"ר נסים דהן:
       
       נא לסיים.
       
אורי אריאל (האיחוד הלאומי - ישראל ביתנו):
       
       אתם מחויבים, כמו ממשלה בישראל, כמו כל אדם בישראל, לביטחון האזרחים. נכון לעכשיו, אני קובע שבאזור הזה לא נעשה כל מה שאפשר. ראוי לתקן זאת, ויפה שעה אחת קודם. תודה.
       
היו"ר נסים דהן:
       
       תודה. חבר הכנסת אברהם שוחט, בבקשה. אחריו - חבר הכנסת טלב אלסאנע.
       
אברהם בייגה שוחט (העבודה-מימד):
       
       אדוני היושב-ראש, חברי הכנסת, חבר הכנסת אורי אריאל, קצת אפתיע אותך כשתשמע את עמדתי בעניין הירי בצלם הטלוויזיה, שהתרחש על-יד בית-חאנון. החלטתי לבדוק את העניין בצורה יסודית מאוד, ושוחחתי עם גורמי צה"ל, עם דובר צה"ל וגם עם שלומי אלדר. זהו תיאור המעשה: הדבר התרחש באזור בית-חאנון. שלומי אלדר והצלם  מג'די אל-ערביד עמדו במרחק של 200-250 מטר מהחיילים. לא היתה שם פעולת ירי. לא היו שם פצמ"רים. לא היו שם מבוקשים. השטח היה בקו ראייה, וברור לחלוטין מי החיילים. הם ראו את הצלם. המצלמה הוחזקה על-ידי הצלם הישראלי. הם העלו את הלוגו של ערוץ-10. החיילים, שעמדו על הבית, השתמשו במשקפות, ואין שום סבירות בעולם שבמרחק 200 מטר - כאשר אין שום דבר שמפריע, לא מתנהלת שם שום פעילות של ירי או של פצמ"רים, קו הראייה ישיר לחלוטין – לא היה אפשר לזהות שמדובר במצלמה ולא במטול רקטי כזה או אחר ולא בשום כלי נשק אחר. ואז, נראו החיילים על הגג מתנועעים ומסתכלים במשקפות, והצלף נע וירה ופגע ברגל - ולא במקרה ברגל. הוא יכול היה לפגוע איפה שהוא רוצה. הוא יכול היה לפגוע בראש, בלב ובכל מקום.
       
ואסל טאהא (בל"ד):
       
       גם בבטן שלו.
       
אברהם בייגה שוחט (העבודה-מימד):
       
       לצלף מרחק כזה הוא לא מרחק. אף אחד לא הפריע. המטרות נראו בבירור. לכן, לצערי הרב,  ואני אומר זאת אחרי השיחות שהיו לי עם מישהו שהיה בצד השני שאליו ירו, שעמד בסך-הכול מטר וחצי מהפלסטיני שנפגע - אין ספק שהיה זיהוי. לצערי הרב, לא נורתה שום ירייה באוויר, ולא נורתה ירייה על הקרקע שתזהיר להסתלק מהמקום, אלא נורתה ירייה, כנראה לכיוון הרגליים. כיוון שהיא היתה בעורק, נוצר סיכון רב לחיי הנפגע בגלל הדימום הגדול ואיבוד הדם.
       
       אדוני סגן שר הביטחון, הדבר נראה בעיני חמור מאוד. התגובה שקיבלתי מדובר צה"ל היא בלתי מתקבלת על הדעת. דובר צה"ל ניסה לגלגל את הדברים למעשים שנעשו אחרי זה, והם בסדר: שפינו אותו לבית-החולים, לעזה, נדמה לי, וכשהתברר שהמצב מסובך ניתנה הסכמה להעבירו לבית-החולים "סורוקה" בבאר-שבע. מבחינה זו, הכול היה בסדר. אדוני סגן שר הביטחון, השאלה שצריכה להישאל היא: למה דובר צה"ל מוציא הודעה בלשון הזאת: "לאחר שנתקבלו פרטי הטענה של פגיעה בצלם ערוץ-10, החל צה"ל בתחקיר מבצעי. יש לציין כי כוחות צה"ל לא זיהו נוכחות אנשי תקשורת באזור האירוע, ובשום שלב לא נפתחה אש מכוּונת לעבר אנשי תקשורת".
       
היו"ר נסים דהן:
       
       נא לסיים.
       
אברהם בייגה שוחט (העבודה-מימד):
       
       אני חושב שצריך לבדוק שלושה דברים: צריך לבדוק את נוהלי הפתיחה באש, צריך לבדוק את המקרה הספציפי הזה, ולפי כל הצילומים הדברים ברורים לחלוטין, ולדעתי צריך גם לבדוק את תשובת דובר צה"ל, כי עושה רושם שבפעם הזאת המרחק בין התגובה לבין המציאות הוא כרחוק מזרח ממערב. תודה רבה.
       
היו"ר נסים דהן:
       
       תודה.  חבר הכנסת טלב אלסאנע, בבקשה; שלוש דקות.
       
טלב אלסאנע (רע"ם):
       
       אדוני היושב-ראש, חברי הכנסת, אני רוצה לשאול, מה היה קורה אלמלא נוכחותו של ישראלי יהודי בזירת האירוע, האם בכלל היו מעלים את הנושא לדיון? עד היום נהרגו יותר מ-800 ילדים פלסטינים. אף אחד מהם לא היה חמוש ואף אחד לא סיכן את כוחות ישראל שהגיעו עם הטנקים ועם כל הכוח הצבאי האדיר שלהם, ובכל זאת הם נהרגו. אבל, הנושא שלהם לא הועלה לדיון על סדר-יום הכנסת. 
       
       מדי פעם אנחנו שומעים שדובר צה"ל מוציא הודעות. אני רוצה לומר לך, סגן שר הביטחון, כל קשר בין הודעות דובר צה"ל לבין מה שמתרחש בפועל אין לו שום זיקה למציאות. אנשים הפסיקו להאמין למה שאומר דובר צה"ל. דובר צה"ל הפך להיות דובר שקר, שפשוט כל העיסוקים שלו וכל המאמצים שלו מושקעים על מנת להטעות. לכן, האמינות של דובר צה"ל שווה לאפס.
       
       דבר נוסף - כל הזמן מתגאים כאן בצה"ל, הצבא הדיגיטלי, בעל היכולות הגדולות, שיכול להחדיר, באמצעות מסוק, טיל דרך חלון בבניין רב-קומות. סגן שר הביטחון, אני רוצה לשאול אותך: איך צה"ל, עם כל היכולות האלה, לא יכול להבחין במרחק של מאות מטרים בין מצלמת טלוויזיה לבין מטול של רקטות? איך הוא לא יכול להבחין בין צלמים לבין חמושים?
       
       הדברים האלה מעידים על חוסר אמינות. לדעתי, חזרת הדברים על עצמם, כאשר אנחנו יודעים איך הילדה הפלסטינית, אימאן אל-המס, נהרגה בכוונה תחילה, נורו לעברה יריות ורוססה הגופה שלה, ואיך הילדה גדיר מחמייר נהרגה על כיסא הלימודים בבית-הספר - הדברים האלה חוזרים על עצמם, וכשהם חוזרים על עצמם יותר מפעם אחת, פעמיים, עשר פעמים או מאה פעמים נראה שיש שיטה. הגיע הזמן לבחון מה מתרחש בתוך צה"ל. 
       
       לצה"ל אין מה לעשות בתוך הרצועה. צריך להוציא את צה"ל מתוך רצועת-עזה. זה מקום צפוף באוכלוסין, ולהשתמש בטנקים ולירות פגזים לכיוון אזרחים ולאחר מכן לומר, לא ידענו, התרשלנו - כל ירי של טנק בתוך רצועת-עזה מוביל לתוצאה הזאת. מי שעושה את זה מבצע פשעי מלחמה. ההתנתקות היחידה, שאתם עושים עד עכשיו, היא לנתק את הילדים הפלסטינים מהאיברים שלהם. אתם עושים פשעי מלחמה.
       
סגן שר הביטחון זאב בוים:
       
       מה עם ה"קסאמים"? מה עם ה"קסאמים"?
       
טלב אלסאנע (רע"ם):
       
       הדבר הזה, הפגז הזה והטנק הזה יובילו אתכם, במוקדם או במאוחר, לבית-המשפט הבין-לאומי בהאג. הגיע הזמן לשנות תפיסה.
       
סגן שר הביטחון זאב בוים:
       
       חבר הכנסת אלסאנע, מה עם ה"קסאמים"? מה עם ה"קסאמים"?
       
טלב אלסאנע (רע"ם):
       
       אדוני היושב-ראש, סגן שר הביטחון שאל שאלה חשובה.

היו"ר נסים דהן:
       
       נא לסיים. לא, אל תענה לו.
       
טלב אלסאנע (רע"ם):
       
       לא. אני מסכים אתך. הוא שאל שאלה - - -
       
היו"ר נסים דהן:
       
       נא לא לענות לו. לסיים. תודה.
       
טלב אלסאנע (רע"ם):
       
       ברשותך, הוא שאל לגבי ה"קסאמים". על מנת שלא ייאמר שהתייחסתי לנושא הפלסטינים, ובצדק, אני רוצה לגנות בתוקף את ירי ה"קסאמים" על שדרות. אני מגנה בתוקף את הפגיעה באזרחים ישראלים, ואני מגנה בתוקף את הפגיעה בפלסטינים. הגיע הזמן לסיים את הכיבוש ולסיים את המלחמה ולתת לילדים הפלסטינים והישראלים את הסיכוי לחיות. הכוח הצבאי – יש לנצל אותו למטרות טובות יותר. תודה רבה.
       
היו"ר נסים דהן:
       
       חבר הכנסת אילן ליבוביץ, בבקשה.
       
סגן שר הביטחון זאב בוים:
       
       אתה בעד ההתנתקות או נגדה?
       
טלב אלסאנע (רע"ם):
       
       אני בעד.
       
היו"ר נסים דהן:
       
       חבר הכנסת אילן ליבוביץ בלבד, בבקשה. חברי חברי הכנסת, נא להקשיב. רק חבר הכנסת ליבוביץ. חברת הכנסת גילה גמליאל, את אחריו.
       
אילן ליבוביץ (שינוי):
       
       אדוני היושב-ראש, חברות וחברי הכנסת, שרת המשפטים, סגן שר הביטחון, אין ספק שתושבי שדרות והקיבוץ מסביב לשדרות חיים במציאות בלתי נסבלת, שאי-אפשר להסכים אתה. כל יום כמה וכמה "קסאמים" נוחתים ומפריעים לא רק את שלוות החיים, אלא גם מערערים את  הביטחון של התושבים: ילדים קטנים שמפחדים ללכת לגן-הילדים, לבית-הספר, והורים שמפחדים ללכת למקום העבודה כי הם נדרשים באמצע היום לחזור הביתה כדי להרגיע את ילדיהם. זה מצב בלתי נסבל לחלוטין.
       
       עם זאת, אדוני סגן שר הביטחון, רק ביום ראשון יצא צה"ל שוב ממבצע ברצועת-עזה, ואני לא יודע מבצע מספר כמה במסגרת המבצעים של צה"ל בניסיונו להפסיק את ירי ה"קסאמים". אני חושב שהגיע הזמן שהצבא יבין שלא זאת הדרך, כנראה, להפסיק את ה"קסאמים". בכל פעם אנחנו נכנסים ואנחנו פחות או יותר יודעים מאילו אזורים יש הירי של ה"קסאמים", והיינו צריכים כבר ללמוד שאת ה"קסאמים" האלה אנחנו לא נצליח לעצור בכל פעם שניכנס לרצועת-עזה - לשכונת בית-חאנון, לבית-לאהיא או לכל שכונה אחרת, מכיוון שהם יורים פעם מהחצר הזאת ואחרי כמה דקות הם נמצאים בחצר אחרת, ולמחרת הם נמצאים בכלל בחצר השלישית. 
       
       בדרך הזאת שהם נכנסים הם יוצרים הרס ולא מצליחים לפתור את בעיית ה"קסאמים", אלא מצליחים ליצור רק הרס בצד הפלסטיני וליצור עוד שנאה ולגדל עוד דור של טרור. אדוני סגן הביטחון, לא זאת הדרך. כמו שפיתחנו מערכת של טילים ליירט טילים אחרים, צריך למצוא מערכת שתטפל ב"קסאמים" בצורה של יירוט הטילים, ולא כל פעם להיכנס. אתה יודע שיש כל מיני הצעות שנמצאות על השולחן.
       
סגן שר הביטחון זאב בוים:
       
       עובדים על זה. אתה יודע שעובדים.
       
אילן ליבוביץ (שינוי):
       
       - - - בעניין הזה, ואני מברך. אולי צריך להשקיע עוד כספים כדי לזרז את תהליך הפיתוח והייצור של מערכות כאלה כדי ליצור מצב כזה, ואני חושב - לפחות לעניות דעתי - שברגע שאנחנו נצא מהרצועה ותתבצע ההתנתקות, בסופו של דבר זה יפחית בצורה דרמטית, אם לא יפסיק לחלוטין, את ירי ה"קסאמים" האלה, מכיוון שגם המוטיבציה של אותם אנשים שיורים את ה"קסאמים" תפחת בצורה בלתי רגילה כשכוחות צה"ל לא יהיו בתוך הרצועה.

סגן שר הביטחון זאב בוים:
       
       תשים לפחות סימן שאלה.

היו"ר נסים דהן:
       
       לא להפריע. תן לו לסיים.

אילן ליבוביץ (שינוי):
       
       אני יודע לפחות דבר אחד - - -

סגן שר הביטחון זאב בוים:
       
       הלוואי, אבל לפחות סימן שאלה.

אילן ליבוביץ (שינוי):
       
       אני אומר - אני מאוד מקווה ואני מעריך, מכיוון שאני רואה מה קרה בגבול הצפון כשיצאנו מלבנון. מה שקרה - איימו עלינו בירי של "קטיושות", כל יום, וחדירות וכו'. במשך ארבע שנים, בסיכומו של דבר המצב הרבה יותר רגוע. אני אומר - אני לא יודע, אני מאוד מקווה שזה יהיה המצב לאחר ההתנתקות, אבל לפחות אם אנחנו יצאנו משם, הסגנו את כוחות צה"ל משם, ויימשך הירי, תהיה לגיטימציה הרבה יותר גדולה לצאת במבצעים כאלה, ולא כל בוקר וכל ערב להיכנס, לצאת, ולא לפתור את הבעיה בכך. תודה רבה.

היו"ר נסים דהן:
       
       תודה. חברת הכנסת גילה גמליאל, ואחר כך נחזור לאלה שקראנו בשמם - אחמד טיבי, יאיר פרץ, ניסן סלומינסקי. 

גילה גמליאל (הליכוד):
       
       אדוני היושב-ראש, כבוד השרה, חברי וחברות הכנסת, היום אנחנו כאן על מנת להעלות לסדר-היום את הנושא של ירי ה"קסאם" באזור הדרום, ולאחרונה גם הפגיעה בבסיסי הצבא שלנו, שבה נפצעו 12 חיילים. 
       
       מכאן אני רוצה קודם כול, בראשית הדברים, לחזק את ידם של כוחות הביטחון, של צה"ל ושל כל תושבי שדרות שסובלים רבות בתקופה האחרונה מירי ה"קסאם". 
       
       כחברה בוועדת החוץ והביטחון, אני ערה לפעילות המאוד מאוד ברוכה של החיילים שלנו, ולמרות כל הנתונים שנראים לנו סלחניים, אנחנו צריכים להפנים את זה שמבחינה מדינית, למיטב ההבנות, יש אור ירוק לפעול בכל דרך - ואולי גם היום צריך לבחון את המשך הפעילות בעניין הזה.
       
       אנחנו כאן שמענו את חבר הכנסת טלב אלסאנע, שבמקום לבוא ולהגן על הציבור שבשמו הוא נבחר, הוא בא כאן ומעלה כל פעם מחדש את ההגנה ונותן לגיטימיות לפעילות של ירי ה"קסאם" מצד הפלסטינים. ואני רוצה כאן לומר לכל חברי הבית הזה: הגיע הזמן שכל אותם חברי כנסת שנבחרים לייצג את הציבור הערבי במדינת ישראל יזכרו גם את מי הם באים לייצג, ולא כל פעם מחדש - במיוחד ברגעים קשים, שבהם גם חיילים נפגעים וגם אזרחים ישראלים נפגעים - יבואו להטיף על הפעילויות האלה כאן. 
       
       אני רוצה לחזק את ידיו של ראש עיריית שדרות, אלי מויאל, וגם את התושבים, וגם לקוות שבעזרת השם מהשבוע הבא - עכשיו יש לנו גם ממשלה, צריך לברך את כל חברי יהדות התורה על עצם ההסכמה שלהם להיכנס לממשלה - -

יעקב מרגי (ש"ס):
       
       עד שלא - - -

גילה גמליאל (הליכוד):
       
       - -  ואני מאוד מברכת אתכם על כך, ואני יודעת שעד סוף החודש גם ש"ס יצטרפו לממשלה, ואז יהיה לנו כאן מצב של ממשלה רחבה, וכאן אני אומרת שבעניין הזה אולי יהיה גם ניתן למנוע מהלכים כאלה ואחרים שרוצים להטיל עלינו כל הניסיונות של ירי ה"קסאם" לפגוע בתושבים, בתושבים ובאזרחים חפים מפשע, כדי  לסכל את הזכות הלגיטימית שלנו כאן על ארץ-ישראל. ואני רוצה לומר, שכשתהיה ממשלה יציבה יהיה הרבה יותר קל גם לתקוף את כל הבעיות האלה שאנחנו נאלצים לספוג כאן. 
       
       אני רוצה מכאן לחזק את ידי הפצועים, לאחל להם בריאות ולאחל לכל החיילים שלנו שתהיה להם פעילות ענפה, לחזק את כוחות הביטחון ולחזק את התושבים. תודה רבה. 

היו"ר נסים דהן:
       
       תודה רבה. אם כן, אין לנו הצעות אחרות. אנחנו חוזרים - - -

יעקב מרגי (ש"ס):
       
       יש. 

היו"ר נסים דהן:
       
       יש. אנחנו חוזרים לחבר הכנסת אחמד טיבי, לפנים משורת הדין, לתת לו את ההזדמנות לומר את דבריו.

יאיר פרץ (ש"ס):
       
       ואחריו?

היו"ר נסים דהן:
       
       אחריו - חבר הכנסת יאיר פרץ. 

סגן שר הביטחון זאב בוים:
       
       ואחריו?

היו"ר נסים דהן:
       
       חבר הכנסת ניסן סלומינסקי.

סגן שר הביטחון זאב בוים:
       
       ברוכים הבאים למליאה.

יעקב מרגי (ש"ס):
       
       לא ידענו ששחררו אתכם מהמרכז.

היו"ר נסים דהן:
       
       מחר המרכז, לא היום.

סגן שר הביטחון זאב בוים:
       
       היום, היום. 

יעקב מרגי (ש"ס):
       
       אתה לא רואה? המדינה לבשה היום חג - אפילו הכנסת. 

אחמד טיבי (חד"ש-תע"ל):
       
       אדוני היושב-ראש, אני מודה לאדוני שאפשר לי לדבר לפנים משורת הדין, כמו גם לחבר חבר הכנסת יאיר פרץ, בקרוב.
       
       אני ביקשתי להעלות את הנושא של מג'די אל-ערביד, צלם ערוץ-10, על מנת לטפל בכמה נקודות. הנקודה הראשונה היא התמונות והצילומים שראינו בערוץ-10, ששידר העיתונאי שלומי אלדר, ובהם רואים את החיילים, רואים בבירור את החיילים, ורואים שהחיילים מביטים במשקפת אל הצלם ואל הצוות. מה שהמצלמה ראתה, אין לי ספק שגם המשקפת של החיילים ראתה, אבל ביתר שאת כי הפוקוס של המשקפת גדול יותר. 
       
       נכון, זה היה ביום של ירי פצמ"רים, אדוני סגן השר, וירי פצמ"רים על עיר ועל אוכלוסייה אזרחית הוא דבר שיש להוקיעו ויש לעשות הכול בתוך החברה הפלסטינית כדי להביא לידי הפסקתו. כך אמר אבו-מאזן, ואני מתאר לעצמי שזה הכיוון בקרב ההנהגה הפלסטינית. 
       
       הדברים לא מתרחשים בלחיצת כפתור, אבל כל מאמץ שההנהגה הפלסטינית תעשה בכיוון הזה יתרסק אחרי ירי על שכונה אזרחית, פגז של טנק שהורג שבעה נערים וילדים. 
       
       הדבר החמור השני הוא הרמה הנמוכה של האמינות של הודעות דובר צה"ל. למרות התמונות ממשיכים לומר: ירינו על חוליה, כאילו כל משפחה פלסטינית הופכת להיות חוליה, גם כשמדובר בילדים. יש חוליה משפחתית, יש חוליה של הורים, יש חוליה של ילדים, יש חוליה של בנות, יש חוליה של נערים, יש חוליה בחצר, יש חוליה בקדמת הבית, יש חוליה במרפסת, יש חוליה שהולכת לבית-ספר. כל פלסטיני או-טו-טו הופך להיות חוליה.
       
       הרג נורא כזה, על-פי כל כלל וכל דין, הוא פשע מלחמה. הדבר הנורא ביותר, הפשע החמור ביותר, שזה עבר כמעט כלאחר יד, לא עורר שום תגובה כמעט בתקשורת הישראלית ולא בציבוריות הישראלית. 
       
       נכון, החברה הישראלית היא חברה במשבר, גם היא סופגת פגיעות בנפש, אבל מצפים, כאשר נהרגים שבעה ילדים מפגז של טנק שנורה על-ידי חייל - בהוראה של שרשרת פיקוד שבה המח"ט באטימות בסופו של דבר אומר: ירינו, למרות התמונות, על חוליה, ואני מצר אם נפגעו אזרחים - אני שומע את הודעת דובר צה"ל, את הודעת המח"ט הזה - - -

יעקב ליצמן (יהדות התורה):
       
       מי זה דובר צה"ל?

אחמד טיבי (חד"ש-תע"ל):
       
       דוברת. אני רואה את התמונות של הגופות במקרר, ומה לעשות, אני מאמין לתמונות הנוראיות של הגופות במקרר - שבע גופות - ולא להודעות חסרות האמינות של דובר צה"ל, שלאחרונה הוא צריך להוכיח מאמץ כדי שאנשים יאמינו לו. 
       
       הנקודה השלישית והאחרונה, אדוני היושב-ראש, היא התנהגות התקשורת הישראלית, הבלתי-קולגיאלית כלפי מג'די אל-ערביד מערוץ-10. אני צפיתי בערוץ-1 ב-23:30, בתוכנית "מהיום למחר", באותו יום שבו אמרו שהוא נפגע פגיעה אנושה. לא היתה ידיעה ב-23:30. אולי היתה קודם, אבל זה נושא שאמור להסעיר לפחות את העיתונאים, ולא היא. אם היה מדובר בעיתונאי יהודי, אנשים היו נסערים יותר, מגיבים ביתר שאת, מתקוממים יותר. אבל עצם העובדה שמדובר בצלם פלסטיני, אף שהוא צלם ערוץ-10, אז עוברים על זה לסדר-היום. 
       
       כאשר מוות או פשע כזה הופך להיות דבר נורמטיבי, שאפשר לעבור עליו לסדר-היום, אנשים צריכים לעשות חשבון נפש. תודה רבה, אדוני. 

היו"ר נסים דהן:
       
       חבר הכנסת יאיר פרץ. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, ירי ה"קסאם" על העיר שדרות ועל הקיבוצים הסמוכים הפך להיות דבר שבשגרה. יום-יום אנו מתבשרים על עוד "קסאם" ועוד "קסאם", ובנס, ממש בנס, אין הרוגים, אין פצועים קשה. יש פצועי חרדה, יש פצועים קל, אבל אנחנו לא סומכים על הנס. 
       
       אני מתפלא קצת על הרשות הפלסטינית, שאומרת השכם וערב, שאנחנו לא רוצים שלום. הם ממשיכים בפיגועים, הם ממשיכים להכות בנו בכל דרך שהיא. ולא פלא, אדוני חבר הכנסת אחמד טיבי, שיש תגובות לפעמים. אבל, אם הרשות הפלסטינית היתה לוקחת על עצמה ושולטת ברמת השטח, גורמת להפסקת ירי ה"קסאמים", אני משוכנע שצה"ל היה נמנע מלהיכנס לעומק השטח, היה נמנע מלפגוע באנשים - גם באלה החפים מפשע, לפי הטענה של הרשות הפלסטינית. אבל, לא פלא, אנחנו חוטפים יום-יום, תושבי שדרות חיים בחרדה מתמדת, תושבי אזור הדרום חיים בחרדה מתמדת, הילדים מבוהלים, הפסיכולוגים עובדים שעות נוספות. וכל זה למה? כי אין שליטה על אותם מפגעים, על אותם משלחי ה"קסאם", ואז אין ברירה, אין ברירה אלא רק להגיב ביד חזקה. 
       
       אם הרשות הפלסטינית ותושבי רצועת-עזה לא ישכילו להבין שזאת לא הדרך להשגת שלום, להשגת יעדים - שימו לב, כל זה כאשר הממשלה כבר החליטה על התנתקות, והם ממשיכים בדרכם. שערו בנפשכם שאם לא היה השלב הזה של ההתנתקות, על אחת כמה וכמה הם היו מגבירים את הפיגועים שלהם. 
       
       אדוני ראש הממשלה, אני פונה אליך בבקשה, תתנה את כל הנושא של ההתנתקות בהפסקה מוחלטת של הטרור. ואז, ברגע שהם ידעו כי זאת הדרך להשיג את יעדם, לקבל אותם שטחים, אז הם יבינו שזאת לא הדרך. אבל כל זמן שאנחנו מוותרים וממשיכים לוותר, הם ימשיכו להכות בנו כפליים. תודה רבה. 

היו"ר נסים דהן:
       
       תודה רבה. חבר הכנסת ניסן סלומינסקי. אחריו - סגן השר ישיב לכולם. נא להצטמצם במסגרת שלוש דקות, בבקשה. 
       
ניסן סלומינסקי (מפד"ל):
       
       אדוני היושב-ראש, סגן שר הביטחון, חברי חברי הכנסת, מה שצה"ל עושה - זאת תופעה מדאיגה מאוד. ביהודה ובשומרון היתה תקופה שלא השתלטו על הטרור עד שצה"ל, כנראה בהוראה מלמעלה, החליט לשים לזה סוף. כשצה"ל החליט לשים לזה סוף, הוא נכנס לערים, הוא ידע מה לעשות, זה לקח זמן, לא מדובר ביום אחד, אבל בסופו של דבר הוא השתלט על מוקדי הטרור, והטרור ירד פלאים. 
       
       בגוש-קטיף, בעזה, מה שקורה, עושים צחוק מהעבודה. נופלים פצמ"רים, נופלים "קסאמים", כבר יותר מ-5,000, גם על יישובי גוש-קטיף, גם על שדרות, גם על מקומות אחרים, נפצעים חיילים, אנחנו מאוד מקווים שכולם יבריאו במהרה, ומה עושה צה"ל? נכנס לכמה שעות, עושה "מריחה", נכון, הוא גם מצליח לפגוע בכמה מחבלים, ויוצא. אז מה עשינו? הכול חוזר מחדש. אז הוא נכנס עוד הפעם. ראינו את זה, הוא נכנס, יצא אחרי כמה שעות, אחר כך נכנס שוב, יצא. מה, זה צחוק. ולמה הוא עושה את זה? כדי לא לפגוע באווירת הבחירות של הרשות הפלסטינית. זאת אומרת, כדי ליצור אווירה מרגיעה, יהודים משלמים בדם, יישובים משלמים בדם. האם זו דרכו של צה"ל? האם זאת דרכה של ממשלת ישראל? מעולם לא, משהו השתבש אצלנו. 
       
       לכן, אני חושב שהכנסת צריכה לקרוא לראש הממשלה ולשר הביטחון, ודרכם לצה"ל, כי צה"ל לא צריך את הזירוז, הוא צריך את ההיתר - שראש הממשלה לא יספר לנו סיפורים שצה"ל יכול לעשות כל מה שהוא רוצה, צה"ל בחיים לא נכנס לשלוש או לחמש שעות ויוצא. אנחנו אומרים להם, הדבר הראשון, עם כל החשיבות שכולכם רואים בנושא הבחירות ברשות, מה זה קשור – אם חייבים למנוע שפיכות דמים, למנוע פגיעה ביישובים ובאזרחים, תנו אפשרות לצה"ל לעשות מה שהוא צריך, אל תכניס אותו לשלוש שעות, תוציא אותו, תכניס אותו עוד הפעם. אתה עושה צחוק מהעבודה. זה אולי רק כדי להרגיע מישהו, אבל זה כבר לא מרגיע ולא עושה שום דבר. תן לצה"ל להיכנס, לעשות מה שהוא יודע לעשות, לשהות כמה זמן שהוא צריך, להפעיל את השב"כ, לעשות כל מה שהוא עשה ביהודה ובשומרון. אם הוא יעשה את זה, הוא ישתלט על כל ירי  ה"קסאמים" לשדרות ועל כל ירי  הפצמ"רים לגוש-קטיף. תודה רבה. 
       
היו"ר נסים דהן:
       
       תודה רבה. כבוד סגן השר, בבקשה. 
       
סגן שר הביטחון זאב בוים:
       
       אדוני היושב-ראש, חברי חברי הכנסת, חבר הכנסת סלומינסקי, אנחנו מכירים את האמירה הזאת, "תנו לצה"ל לנצח". אני מבין בהחלט איך סיטואציה מורטת עצבים כזאת יכולה להביא לפרשנויות כמו שאתה מבקש לפרש. אני אומר לך, אין שום דירקטיבה מדינית ואין שום מחשבה בכל מה שנוגע לטרור שכורכת את העניין עם הבחירות. יש לנו עניין שהבחירות ברשות הפלסטינית תתנהלנה כסדרן. לא רק שיש לנו עניין, אנחנו גם עושים פעולות ומתאמים כדי שלא תופרע הפעילות הדמוקרטית הזאת ברשות הפלסטינית. אין לזה שום קשר להמשך הטיפול בעניין הטרור מצד הפלסטינים שמשלחים טרור. 
       
       לגבי מה שאתה אומר, "המריחה", אתה יודע, זה קצת מעליב את מפקדי צה"ל ואת חייליו, שעושים לילות כימים במבצעים ומתוך סיכון כדי להנמיך את מפלס הטרור ולהנמיך את טפטוף הפצמ"רים וה"קסאמים". זו בעיה, צריך להודות, עד לרגע זה אין לנו תשובה טובה. עדיין אין לנו תשובה טובה. 

       אז כשאין לנו תשובה טובה, שיכולה לתת פתרון אולטימטיבי של 100%, אנחנו נאלצים לעשות פעולות קרקעיות בעיקר, תפיסת מרחבים מעת לעת, שמהם משלחים את הכלים האלה. ואני יכול להגיד לך, אני יכול למנות פה את המבצעים אחד לאחד מיוני: "מגן קדמי" ו"מגן קדמי 4" ו"מגן קדמי 4.5" ו"מגן קדמי 10" - זה עד אוגוסט, ואחרי זה, מבצע "ימי תשובה" ומבצע "חצר מלך" ומבצע "ברזלים", "כתום סגול", ועכשיו, מבצע "רוח סתיו". תראה, יש  גם בעיות. מתכננים מבצע, ולמשל, תנאי מזג האוויר הם כאלה שאי-אפשר להיכנס, לא קרקעית ולא במעטפת המתבוננת והמסתכלת מלמעלה. לשהות שם ולהיכנס לשם במלוא הכוח - זה לא נכון. קודם כול, אין לנו עניין, וזה גם לא נכון מבחינה מבצעית. מי כמוך יודע. לשים מטרות, זה בכל זאת כוחות משימה די כבדים - - -

ניסן סלומינסקי (מפד"ל):
       
       כמו בשכם, שהשתלטת פעם אחת ועכשיו אתה יודע איך לנהוג.

סגן שר הביטחון זאב בוים:
       
       אני אגיד דבר אחד: יש כאלה, ופה אני עובר לחבר הכנסת טיבי, שבמידה מסוימת של צדק בא בטענות או אפילו מקונן על התוצאות של הפגז הזה שנורה אתמול והרג שבעה אנשים צעירים. בלי קשר, צריך להצטער על האנשים הצעירים, בהנחה שלפחות חלק מהם לא מחבלים, כי יש עמדת צה"ל שאומרת, שהכיוון של הפגיעה היה אל אלה שהפעילו "קסאמים" מהמקום הזה. טענת צה"ל, שכולם היו אנשי "חמאס". אבל, אני מניח, שאם באמת כתוצאה מהפגיעה הזאת נהרגו נערים בני 12, נניח, אז אני לא יודע אם הם חברי "חמאס". 
       
אחמד טיבי (חד"ש-תע"ל):
       
       - - - 
       
סגן שר הביטחון זאב בוים:
       
       דרך אגב, אני לא אומר את זה לגבי נערים בני 16-17, שראינו אחדים מהם כבר עושים פעולות טרור כהנה וכהנה. אני לא רוצה עכשיו לבוא ולומר על זה. אני רוצה לומר, ששמעתי את הגינוי שלך של ירי תלול-מסלול. אני מכבד את זה וגם מעריך את זה. אני רק אומר: שער בנפשך שהירי הזה, בהיקפים שלו - הבעיה הטובה מנקודת ראותנו היא שהוא עוד לא כל כך אפקטיבי, הוא לא כל כך מדויק. אבל אני צריך לומר שהם במגמת שיפור. הם מנסים לפתח כלים יותר מדויקים, לטווח יותר ארוך, עם מנגנונים כאלה שיגרמו יותר הרס ויזרעו יותר חורבן ויהרגו יותר אנשים. שער בנפשך, שחס וחלילה - אנחנו עדיין חיים על הרבה נסים בדבר הזה. אבל אולי פעם לא יעמוד לנו הנס? מה אז נגיד על "קסאם" שירד על גן-ילדים, ורק כפסע בין זה לבין פגיעות בנפש?
       
       אני משיב עוד משהו: שמעתי אתמול בשדרות, על רקע זעם התושבים המצטבר והמובן ועל רקע מריטת העצבים הנמשכת אצל יישובי גוש-קטיף, שצה"ל, לא נותנים לו, מכיוון שיש גם פתרונות לעניין. יש למשל עמים, והם לא חשוכי תרבות ודמוקרטיה, שהם במבצעים כאלה פועלים אחרת. בפלוג'ה בעירק, הצבא האמריקני, שמנהל מערכה מול - לא זוכר, יש כל מיני שמות שם - עושה מערכה צבאית בתפיסה של מלחמה טוטלית, ובמלחמה טוטלית משתמשים באמצעים טוטליים.
       
אחמד טיבי (חד"ש-תע"ל):
       
- - -
       
סגן שר הביטחון זאב בוים:
       
       רגע. וזה אמריקה. אי-אפשר להגיד שאמריקה היא לא חברה דמוקרטית, היא לא חברה המבוססת על תרבות מערבית.
       
עבד-אלמאלכ דהאמשה (רע"ם):
       
- - -
       
סגן שר הביטחון זאב בוים:
       
       אנחנו, חברים יקרים, את המלחמה נגד הטרור הרצחני הזה, שעם כל הכבוד לעירק אין לו אח ורע בתקופה המודרנית, הטרור הרצחני הפלסטיני הזה, אנחנו מנהלים לפי תפיסת העולם והמושגים שלנו - -
       
עבד-אלמאלכ דהאמשה (רע"ם):
       
       זהו בדיוק.
       
סגן שר הביטחון זאב בוים:
       
       - - שבסיסה להכות בטרור, להכות במשלחי הטרור, בתשתיות שלו, במנהרות, שהן עורקי הרעל וההרס הזה, ולבדל אותם מתוך האוכלוסייה הלא-מעורבת. לכן, כשתושבי שדרות צועקים אתמול להרעיד את עזה, אפשר להבין ללבם, אבל זו לא דרכנו לנהל את המלחמה הזאת.
       
       אני מקווה ואני מניח, ואנחנו גם מוכיחים שגם בדרך הזאת שלסלומינסקי יש ביקורת עליה, של כניסה ויציאה וכו', אי-אפשר שלא לבטל את התוצאות של הורדת מפלס התלול-מסלול הזה. אנחנו נמשיך בכך, בתקווה שגם יימצאו פתרונות כאלה, שנוכל להפסיק את הירי התלול-מסלול באופן טוטלי. תודה רבה.
       
       עוד דבר אחד, ברשותך, אדוני. אנשים התייחסו פה גם לפגיעה בצלם ערוץ-10, שמכאן אנחנו מבקשים לאחל לו איחולי החלמה שלמה. שמחנו לשמוע שממצב ראשוני ורושם של פציעה מאוד קשה הוא יצא מכלל סכנה ומצבו יותר טוב. נאחל לו בריאות טובה והחלמה. אני שמעתי את חבר הכנסת בייגה שוחט. יש פה מצג, כפי שהוא עשה, שהוא חד-צדדי. הוא שמע משלומי אלדר - וגם חבר הכנסת טיבי - על הכיוון של המצלמה. זה בסדר, אבל זו רק מחצית התחקיר במקרה הטוב. יש גם צד שני לעניין הזה, ובצד השני אי-אפשר לתת תשובות כל זמן שלא הסתיים התחקיר. יהיה תחקיר ותהיינה תשובות. כבר ראינו, בעבר, כשמיהרנו לפני סיום תחקיר לשפוט ולהסיק מסקנות, בסוף הסתבר שהעובדות קצת שונות.
       
עבד-אלמאלכ דהאמשה (רע"ם):
       
       ראינו תחקירים.
       
סגן שר הביטחון זאב בוים:
       
       אז בואו גם במקרה הזה לא נמהר. אני רוצה לומר - - -
       
קולט אביטל (העבודה-מימד):
       
       הם זיהו את עצמם.
       
סגן שר הביטחון זאב בוים:
       
       את לא היית כאן כל הדיון. שמעתי איך הם זיהו וכו', וגם הזיהוי הזה, גם אם זה היה רק 200 מטר -  נדמה לי שהיה קצת יותר, אבל לא נתווכח על זה - אז הזיהוי הוא במיקרופון כזה בערך, שיש לו פה 10 סנטימטרים על 10 סנטימטרים במקרה הטוב, כמו פה, במסדרון, שכתוב: ערוץ-10 או משהו כזה. אם רואים מה הרזולוציה של משקפת וכל הדברים - זה עניין לתחקיר. אני לא רוצה לפסוק, אני רק מציע גם לאחרים, אל תמהרו לשפוט. נראה.
       
       אני רוצה להגיד אמירה כללית: במשך ארבע השנים האלה נהרגו תשעה עיתונאים בזירה של המלחמה שלנו נגד הטרור. אני רוצה לומר, היו שם שבעה פלסטינים כמדומני ושני עיתונאים זרים. יש רצון, אולי טבעי, של התקשורת בעידן הזה, ואולי גם לפני כן, להיכנס לתוך שדה הקרב, לתוך הירי, כדי להוציא את הדברים הכי רצויים מבחינת התקשורת, הכי חמים, אלה שמביאים את הרייטינג הגדול בזמן אמיתי. זה אולי תפקידה של התקשורת, ככה היא מבינה את זה, אבל אני חושב שהיא מבינה שהיא לוקחת סיכון רב.    						
       שדה הקרב הזה הוא לא איזו זירה אזרחית, פסטורלית. גם אם אני שומע מחבר הכנסת בייגה ששם לא ירו, והפעילים באו רק אחרי זה - אני לא יודע, זו זירת קרב. אנשים שנכנסים לשם  יודעים לאן הם נכנסים. אני מכיר באופן אישי את שלומי אלדר, אני יודע איזו עבודה מצוינת הוא עושה כעיתונאי, בסדר גמור. אבל הם נוטלים על עצמם סיכונים מחושבים, לפעמים צעד אחד יותר מדי. תודה רבה.
       
היו"ר נסים דהן:
       
       חבר הכנסת מגלי והבה - אינו נוכח. חבר הכנסת אחמד טיבי, סגן השר הציע להסתפק, אתה לא רוצה. חבר הכנסת יאיר פרץ - אינו נוכח; חברת הכנסת זהבה גלאון - אינה נוכחת. חבר הכנסת ניסן סלומינסקי – מסתפק. חבר הכנסת ואסל טאהא - אינו נוכח; חבר הכנסת אורי אריאל - אינו נוכח; חבר הכנסת אברהם שוחט - אינו נוכח; חבר הכנסת טלב אלסאנע - אינו נוכח; חבר הכנסת אילן ליבוביץ - אינו נוכח; חברת הכנסת גילה גמליאל - אינה נוכחת. 
       
       אם כן, יש לנו הצעה אחרת, של חבר הכנסת נסים זאב. כמו שאמרתי בתחילת הישיבה, לא יהיו הצבעות בנושא הזה.
       
נסים זאב (ש"ס):
       
       אדוני היושב-ראש, הבעיה היא שהיום צה"ל נמצא במצב של נים ולא נים, תיר ולא תיר; נמצא במצב שלא בטוח שהוא נשאר ברצועה ומה יהיו ההתפתחויות בעתיד. האשליה הזאת, שאנחנו עומדים לצאת, ואבו-מאזן לוקח היום מנהיגות, ובאופן אמיתי בשטח מי ששולט זה ארגוני הטרור - יש לנו כאן בעיה. אנחנו מכריזים על התנתקות, אנחנו יוצאים מעזה, רוצים לצאת מעזה, אבל מי שתופס את השטח ומי ששולט בשטח זה ארגוני הטרור. לכן, יכול להיות שהמסר צריך להיות אחר. אם אבו-מאזן וארגוני הטרור ידעו שצה"ל נמצא שם, וכל עוד ירי ה"קסאמים" לא ייפסק, צה"ל לא יצא מהמקום, אני חושב שהמסר יהיה קצת אחר.
       
היו"ר נסים דהן:
       
       תודה רבה. אין הצבעות, ואנחנו נעבור לנושא - - - 
       
עבד-אלמאלכ דהאמשה (רע"ם):
       
       אין הצעה אחרת.
       
היו"ר נסים דהן:
       
       לא, מה שרשום לי זה רק אחד.
       
       
הצעה לסדר-היום 
הצורך בחידוש המענקים לשיכון בפריפריה 
לזוגות צעירים ולזכאי משרד השיכון

היו"ר נסים דהן:
       
       אנחנו ממשיכים בהצעה לסדר-היום, הצורך בחידוש המענקים לשיכון בפריפריה לזוגות צעירים ולזכאי משרד השיכון, שמספרה 5447. חבר הכנסת יעקב ליצמן, בבקשה. למי שלא הבין, שאר ההצעות הרשומות בסדר-היום שלפניכם ירדו מסדר-היום.
       
קריאה:
       
       שאילתות יהיו?
       
היו"ר נסים דהן:
       
       שאילתות לשרת הבינוי והשיכון בלבד.
       
יעקב ליצמן (יהדות התורה):
       
       אדוני היושב-ראש, גברתי השרה, כנסת נכבדה, הנושא שאני מעלה בפניכם היום הוא נושא מאוד כאוב, כי הוא כרוך במתן הרבה סיוע למשפחות חלשות בפריפריה. 
       
       משום-מה, משרד האוצר החליט לבטל את המענקים. את המשכנתה, אם משרד השיכון היה מבטל, הייתי דווקא יותר מבין, כי משכנתה אפשר לקבל בבנקים, אולי ברבע אחוז פחות או יותר. אבל אם אנחנו מדברים על מענקים, הרי ברור  שאם יש יותר מענקים, קונים יותר דירות. אם קונים יותר דירות, המיתון יורד קצת, הכנסות המדינה עולות, ובעיקר המשפחות - ומי לא רוצה זוגות צעירים, בעיקר בפריפריה, מי לא רוצה לאכלס את הפריפריה, את הגליל או את הנגב?
       
        אני יכול להבין ללבה של שרת השיכון, שהיא לא תישאר בתפקיד הזה הרבה זמן, אבל אנחנו בעידן שלפני התקציב. לכן, אף שהתואר שרת השיכון הוא רק זמני, אבל הזמן הזה שאנחנו לפני תקציב, ועד שייכנס השר החדש, אף שזה יהיה בימים הקרובים, בכל אופן צריך לטפל בזה. 
       
       כפי שציינתי לפני כן, משרד האוצר ניסה כל השנים להוריד את המענקים, אף שאני לא מבין, כי זה מעודד את רכישת הדירות בפריפריה. למשל, בהקשר של ההתנתקות, כל אלה שעוברים מעזה לגליל, ונותנים להם פיצויים, אני בטוח שאם היה ציבור יותר רחב בנגב ובגליל, היו באים יותר לשם. היה יותר קל להביא אנשים לשם.  
       
       מה שאנחנו צריכים כרגע זה עידוד. אז מילא, במקומות הקרובים אומרים שלא רוצים לתת, בסדר, אבל למקומות רחוקים, בפריפריה בעיקר, אין שום סיבה שלא לתת מענקים. 
       
       אני מקצר בדברי כי הדברים ידועים, ואני מבין שיש גם ועידה היום, אז אני מתחשב בזה גם כן ומוותר על כמה דקות מזמני.
       
היו"ר נסים דהן:
       
       כמה דקות? אתה מוותר על כמה שניות.
       
יעקב ליצמן (יהדות התורה):
       
       זו הצעה רגילה, יש לי עשר דקות.
       
היו"ר נסים דהן:
       
       סליחה, חבר הכנסת ליצמן, חשבתי שזו הצעה דחופה. בבקשה, גברתי השרה, ובאותה הזדמנות תענה גם על שאילתות לשרת הבינוי והשיכון. אבל ראשון ראשון ואחרון אחרון.
       
שרת הבינוי והשיכון ציפי לבני:
       
       תודה רבה. 
       
       אדוני היושב-ראש, כנסת נכבדה, אני מאוד מודה לחברי, הרב ליצמן, על העלאת נושא שהוא מאוד מרכזי בעיני, ולכן אענה לו לגופו. כמעט עם חיוך אני רוצה להגיד, שיכול להיות שהכוח שיהיה בידיך כיושב-ראש ועדת הכספים לדאוג לנושא הזה, אולי יותר גדול מהכוח שהיה לי כשרת השיכון. 
       
       הנושא הזה הוא באמת כאוב, הוא בעייתי. בשנת 2003, לקראת תקציב 2004, ביטל האוצר את כל מענקי המשכנתאות בכלל. המענקים הוחלפו בהלוואה בשיעור של 150%, והטיעון היה, שבמקרה הזה הנטל על הזוג הצעיר שהיה לוקח את המענק, מאחר שהריבית תרד, לא נורא משמעותי, כי הוא מקבל נפח גדול יותר של הלוואה. אלא מאי, הסיטואציה הזאת אולי מבחינת חלק מהזוגות באמת לא משמעותית, אבל היא לקחה מהממשלה את הכלים שהיו לה לעודד מקומות שחשוב לה לעודד, כמו הפריפריה. אני מאמינה גדולה בצורך לעודד את הפריפריה, בצורך לעודד את הנגב והגליל, בעיקר אולי עכשיו, במקביל לתוכנית ההתנתקות. 
       
       כשבוטלו המענקים לא הייתי בתפקיד שרת השיכון, אבל גם במסגרת תקציב 2005 ביקשתי להחזיר את המענקים. טענתי בכובעי כשרת הקליטה, שצריך להשיב את המענקים לעולים, ובכובעי כשרת השיכון - שצריך להשיב אותם לפריפריה, לנגב ולגליל. קיבלתי רק סכום אחד, של 30 מיליון שקל, שאמור לענות על שני הדברים, של העולים ושל הנגב והגליל. זה לא מספיק, זה סמלי, זה לא יכול ליצור תנופה. 
       
       במקביל, המצב הוא מאוד בעייתי. הקבלנים בחלק מהמקומות הסתמכו על המענקים שהיו, ונשארו עם דירות שהם אינם יכולים לאכלס אותן. 
       
       קיימתי, חבר הכנסת ליצמן, פגישות רבות, גם עם אנשי משרד האוצר, וכמעט עם כל בעל תפקיד אפשרי בנושא הזה. העליתי את הדרישה הזאת גם בפני שר האוצר. לצערי, אנחנו נמצאים בפני תקציב 2005, והוא מאוד מדולדל בנושא הזה. זאת אומרת, יש איזה מין תקציבון כזה אצלי לנושא של עידוד עולים בנגב ובגליל, אבל לא באופן שיכול לעשות את השינוי. אני מצירה על כך, אני חושבת שזה לא נכון, אני חושבת שבמסגרת סדרי העדיפויות שלנו, זה דבר שצריך להיות. אין בידי לתת תשובה יותר טובה מזאת. אני מקווה שאולי במסגרת דיוני התקציב ניתן יהיה לראות מאסה שמיועדת לצרכים האלה. תודה.
       
היו"ר נסים דהן:
       
       חבר הכנסת ליצמן, אתה מסתפק בתשובת השרה?
       
יעקב ליצמן (יהדות התורה):
       
       אני מציע שהנושא יעבור לוועדה.
       
היו"ר נסים דהן:
       
       ועדה. לחבר הכנסת מרגי יש הצעה אחרת. בבקשה, אדוני. 
       
יעקב מרגי (ש"ס):
       
       אדוני היושב-ראש, גברתי השרה, אני חושב שדווקא אחרי הודעתו של הרב הגאון, הרב אלישיב, אנחנו היינו צריכים לחכות קצת עם הנושא. העליתי את נושא הפריפריה אתמול במסגרת נאומים בני דקה. שר האוצר ישב כאן, הסתובב לעברי והנהן. אני יודע שלאחרונה אני שומע זמירות, אני מקווה שבאמת בדיוני התקציב אכן המגמה תשתנה. הפריפריה זועקת ומצפה לכך.

היו"ר נסים דהן:
       
       אם כן, אתה מבקש להעביר לוועדה. 
       
       אנחנו עוברים להצבעה. בעד - ועדה, נגד - להסתפק בתשובת השרה.
       
       
הצבעה מס' 24
       
בעד ההצעה להעביר את הנושא לוועדה - 3
נגד - אין
נמנעים - אין
ההצעה להעביר את הנושא לוועדת הכספים נתקבלה. 

היו"ר נסים דהן:
       
       בעד - 3, נגד - אין, נמנעים אין. הנושא יועבר לוועדת הכספים. 
       

שאילתות ותשובות

היו"ר נסים דהן:
       
       גברתי השרה תענה על שאילתות של חברי הכנסת. 
       
256. תקציבי מקוואות
       
חבר הכנסת יעקב מרגי שאל את שר הבינוי והשיכון
       ביום י"ח בסיוון התשס"ג (18 ביוני 2003):
       
       במסגרת הקיצוצים הצפויים בתקציב משרדך, עלולים להיפגע תקציבי בניית מקוואות. ראשי הרשויות עיכבו במשך שנים את יישום מסקנות ועדת-ברודט בנושא המקוואות לעומת בניית המתנ"סים ואולמות הספורט. כתוצאה מכך, פרויקטים רבים של מקוואות טרם נבנו. 
       
       רצוני לשאול:
       
       1. האם ייפגע תקציב המקוואות?
       
       2. האם תינתן עדיפות מתקנת לבניית מקוואות?
       
שרת הבינוי והשיכון ציפי לבני:

       1-2. השאלה היא אם ייפגע תקציב המקוואות ואם תינתן עדיפות מתקנת לבניית מקוואות. 
       
       תקציב תקן מוסדות ציבור קוצץ בשנים 2003-2004 בשיעור זהה לקיצוץ בסעיפי תקציב אחרים, אם כי מדובר בקיצוץ מצטבר מאוד גדול.
       
       משרד הבינוי והשיכון לא עיכב - או לא קיצץ - תקציבים המיועדים לבניית מקוואות במסגרת תקן ברודט.
       
       בשנת 2005 תקן מוסדות ציבור הינו בין הסעיפים הבודדים שעליהם לא הושת הקיצוץ, בין היתר בגלל המדיניות שלי, שרואה צורך רב לחזק אותם מקומות שבהם יש אוכלוסייה שצריכה לקבל שירותים משירותים שונים, במסגרת התקנים של מוסדות הציבור. 
       
       תקציב מבני דת בכלל, ובניית מקוואות בפרט, מקבל עדיפות בתקציב המשרד. היו בעיות, שהן לא בעיות תקציביות; אלה בעיות שנבעו ממכרז שיצא בעבר ועוכב על-ידי החשב הכללי במשרד האוצר. עד לפני זמן לא רב אמרתי, כשרת השיכון, שזה מתעכב במשרד המשפטים. עכשיו אני גם לא יכולה לתת את התשובה הזאת. 
       
       אני יודעת שהנושא הזה כבר נמצא לפני פתרון, כי זה היה באמת מצב בלתי נסבל, שבו מקוואות עמדו עם שלד, בתהליך בנייה, ולא העבירו את הכספים. אני מקווה שזה ייפתר. כך גם נקבעו קריטריונים להעברת כספים למקוואות במקומות אחרים, וסך התקציב שהיה ב-2004 הועבר לצורך הזה ל-2005.

היו"ר נסים דהן:
       
       לחבר הכנסת מרגי יש בוודאי שאלה נוספת. 

יעקב מרגי (ש"ס):
       
       גברתי השרה, הביקורת היא לא אלייך. השאילתא נשאלה ביוני 2003. זה זועק לפי כל נוהל. לצערי הרב, שר השיכון בעבר, אפי איתם, כנראה התחמק - אינני יודע מאילו סיבות - אף שלחצתי על משרדו כמה פעמים. נגעת בנקודה של המכרז שהיה, ואת אומרת שזה כבר יוצא, אז השאלה נגנזה.
       
שרת הבינוי והשיכון ציפי לבני:
       
	בפעם האחרונה ששאלתי, נאמר לי שזה באמת בסוף.

יעקב מרגי (ש"ס):
       
       כי הפרויקטים הם על סף גמר ולא נמסרים ליעדיהם, וסתם נגרם בהם נזק רב. תודה.
       
1092. פרסומים בעניין הדיור הציבורי
       
חבר הכנסת יאיר פרץ שאל את שר הבינוי והשיכון 
       ביום ה' בשבט התשס"ד (28 בינואר 2004):
       
       על-פי הודעה לעיתונות ממשרדך: "משרד האוצר נענה לתביעת השר איתם לבטל את הקיצוץ בשכר דירה לדיירי הדיור הציבורי". בתגובה פרסם דובר האוצר, שלא נתקבלה כל החלטה כזאת והחלטת הממשלה בעינה עומדת. 
       
       רצוני לשאול:
       
       1. האם נענה האוצר לתביעתך?
       
       2. האם בוטל הקיצוץ?
       
       3. מה הם הפרטים המדויקים לגבי תשלום שכר דירה לדיור הציבורי?

תשובת שרת הבינוי והשיכון ציפי לבני:
(לא נקראה, נמסרה לפרוטוקול)

       1-3. יצוין כי שתי ההודעות לעיתונות, הן זו של המשרד והן זו של דובר האוצר, נכונות. החלטת הממשלה מאפריל 2003 לייעול השימוש בדיור הציבורי בעינה עומדת. ביסוד החלטה זו יש תיקון עיוותים שמביאים לניצול לא יעיל של מלאי הדירות בשיכון הציבורי. 
       
       לדוגמה, מי שאוכלס בעבר, לפני החלטת הממשלה, על בסיס שכר דירה דומה, המשיך ושילם שכר דירה כזה גם אם הוא בעל הכנסה גבוהה. בשל כך לא היה סיכוי שהוא יפנה את הדירה. וכך, זכאים נזקקים ממתינים שנים בתור לדיור ציבורי. הקו המנחה היה, שעם ביטול ההנחה ההיסטורית למי שאינם זכאים, על-פי החלטת הממשלה, הם יחפשו פתרונות אחרים, או למצער ישלמו שכר דירה ראוי.
       
       נבדק ונמצא, כי יש יישובים שבהם שכר הדירה ה"חופשי" - בדירות המושכרות ל"לא זכאים" - נמוך ואינו מייצג מחירי שוק. וכך המדינה משכירה ומתחזקת דירות אלה בהפסד. התאמת שכר הדירה בשיכון הציבורי לשכר הדירה החופשי ביישוב, כפי שהחליטה הממשלה, תסייע להגדלת הגבייה ולהפניית ההכנסות לפתרונות דיור לזכאים.
       
       בצד החלטות אלה היתה גם החלטה למדרוג שכר הדירה בשיכון הציבורי. הכוונה היתה להתאים את ההנחה בשכר הדירה לזכאים לרמת הכנסתם, להרכב המשפחה ולאזור המגורים. החלטת הממשלה קבעה, כי שכר הדירה לנזקקים ביותר יעמוד על 25% משכר הדירה החופשי ביישוב, ולא יפחת מ-100 ש"ח. בעניין זה השיג השר את הקטנת הגזירה. סוכם כי הסף ייקבע בצוות משותף של המשרד עם אגף התקציבים. נושא המדרוג נבחן כעת, ויש להניח שהמלצות ראשונות יוגשו בתוך חודשיים.
       		
1145. עתיד פרויקט שיקום השכונות הפיזי
       
חבר הכנסת אלי בן-מנחם שאל את שר הבינוי והשיכון
       ביום י"ט בשבט התשס"ד (11 בפברואר 2004):
       
       לאחרונה נשמעו ידיעות שלפיהן פרויקט שיקום השכונות הפיזי עומד להיפסק.
       
       רצוני לשאול:
       
       1. האם המשרד עומד להפסיק את הפרויקט או לקצץ בו?
       
       2. אם כן – מה יהיה על תוכניות שעדיין לא בוצעו? 
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)

       1. הפרויקט הפיזי לא יבוטל. יש קיצוץ גדול בתקציב משרד הבינוי והשיכון, וכפועל יוצא קוצץ תקציב שיקום השכונות בשנים האחרונות לעומת ממוצע התקציב בעשר השנים האחרונות. נושא שיקום השכונות הוא בעל חשיבות רבה, ולכן בתקציב 2005 לא יקוצץ התקציב המוקצה לשיקום שכונות.
       
       2. תוכניות שעדיין לא בוצעו יחכו לתורן בהתאם למגבלה התקציבית.

1157. עתיד החברות לדיור ציבורי
       
חבר הכנסת יעקב מרגי שאל את שר הבינוי והשיכון
       ביום י"ט בשבט התשס"ד (11 בפברואר 2004):
       
       הממשלה החליטה לאחד את פעילות החברות לדיור ציבורי או להפריטן, וכי ממרס 2004 יידונו הבקשות לסיוע בדיור במחוזות משרדך. עובדי "שקמונה" חוששים שהם ייפגעו מההפרטה.
       
       רצוני לשאול:
       
       1. מתי התקבלה החלטת הממשלה, ואילו סעיפים מיושמים בפועל או ייושמו בקרוב?
       
       2. האם דין "שקמונה" כדין "פרזות", "חלמיש" ו"חלד"?
       
       3. מה ייעשה למניעת פיטורים בחברות בכלל וב"שקמונה" בפרט?
       
שרת הבינוי והשיכון ציפי לבני:

       1-3. התשובה כאן היא תשובה שמתארת את המצב הקיים:
       
       החלטת הממשלה היא החלטה מס' 841, מיום 15 בספטמבר 2003.
       
       שרי האוצר והשיכון מינו ועדה לבחינת נושא החברות העירוניות המשותפות לעירייה ולממשלה, ו"שקמונה" בכלל זה. עדיין לא הסתיימה הכנת המלצות הוועדה, ומשום כך אני לא יכולה לתת תשובות מפורטות על שאר השאלות, אלא רק אחרי שיהיו המלצות הוועדה.

היו"ר נסים דהן:
       
       שאלה נוספת לחבר הכנסת מרגי.

יעקב מרגי (ש"ס):
       
       גברתי השרה, מאותו עניין לאותו עניין: הרי אנחנו יודעים את מצב הדיור הציבורי ואת מלאי הדירות בדיור הציבורי ואת המצוקות של הפונים הזכאים לקבלת הדיור הציבורי. משום מה, לאחרונה אני רואה פרסומים חוזרים בעיתונות על מכירת דירות של "עמידר" ושל "עמיגור", אף שאנחנו מודעים למצוקה, והמדינה, מאז חל חוק הדיור הציבורי, לא רכשה אפילו דירה אחת בדיור הציבורי. השאלה אם זה לא תרתי דסתרי, או שיש כאן מגמה שאנחנו לא יודעים עליה.

שרת הבינוי והשיכון ציפי לבני:
       
       התשובה היא שזה לא תרתי דסתרי. חוק הדיור הציבורי, קודם כול, יצר באמת בעיה במצב של העדר דירות פנויות, אין בנייה ציבורית חדשה, ובפועל אנחנו נמצאים עם המלאי הקיים. בעבר יצאו למבצע שבו הציעו את הזכויות בדירה לאנשים שגרים בה, רק שבדרך כלל נתנו את זה לאנשים על בסיס של ותק ארוך וכו'. התוצאה היא שאנשים שגרים היום בדיור הציבורי, ויש להם זכות, ובעצם המדינה אינה יכולה לפנות אותם, מחזיקים את הדירות, המדינה מחויבת בתשלומים עבור תיקונים למיניהם בעקבות חוק שעוסק במחויבות של המדינה כבעלים של הדירות עבור הדיירים, והתוצאה היא שלאורך זמן המדינה היא בעלים תיאורטי. זאת אומרת, היא בעלים רק במה שנוגע לשיפוצים שהיא צריכה לעשות עבור הדיירים, ומנגד, מימוש הזכות יכול להיות רק עוד הרבה שנים, אם בכלל. לכן יצאנו, אני לפחות ביקשתי לצאת, בעוד מבצע, בעיקר בפריפריה, דרך אגב, אפרופו אותה השקפת עולם שמבקשת לחזק את המקומות האלה.
       
       בראייה של מקומות פנויים בדיור הציבורי, מדובר בדירות שממילא לא עמדו להתפנות כמעט בעשרות השנים הקרובות. 

1360. עידוד הבנייה מעבר ל"קו הירוק"
       
חבר הכנסת אבשלום וילן שאל את שר הבינוי והשיכון
       ביום כ"ד באדר התשס"ד (17 במרס 2004):
       
       תוכניות משרדך באזור ירושלים מתמקדות בעיקר בהשקעת המשאבים מעבר ל"קו הירוק".
       
       רצוני לשאול:
       
       1. מה הוא ההפרש בין גובה השקעות משרדך בתחומי "הקו הירוק" ובאזורים הנמצאים מעבר לו? 
       
       2. האם תוכנית עידוד הבנייה בשטחים שיזם משרדך בשנה שעברה נחלה הצלחה?
       
       3. האם יעודד משרדך בנייה בתחומי מדינת ישראל באזורים הזקוקים לחיזוק ואינם נמצאים במחלוקת, ואם לא – מדוע?
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)
                      
       1. אין במשרדנו פילוח של גובה ההשקעות בתוך "הקו הירוק" או מעבר לו, וממילא נתון זה אינו מהווה קריטריון בקבלת ההחלטה על תכנון, פיתוח ושיווק ביישוב כלשהו.
       
       2. התוכנית להאצת ענף הבנייה, שאושרה על-ידי הקבינט החברתי-הכלכלי בשנת 2003 והופעלה החל מאוגוסט אשתקד ועד לסוף ינואר השנה נחלה הצלחה יחסית. אין מדובר על תוכנית לעידוד הבנייה בחבל ארץ ספציפי, אלא על מתן תוספת סיוע בכל יישוב ברחבי הארץ שעמד בקריטריונים שנקבעו במבצע. המבצע הביא לעלייה מסוימת ברכישת הדירות ביישובים שנכללו בו וכן לגידול במימוש משכנתאות מוכוונות. יש להעריך את המבצע במסגרת התמונה המקרו-כלכלית, ובמיוחד המצב הכלכלי במשק.
       
       3. משרדנו פועל וימשיך לפעול לחיזוק מעמדם של יישובים שונים בכל רחבי הארץ, על-ידי פיתוח שכונות ותשתיות, שיווק מכרזים לבניית יחידות דיור ומתן תוספות סיוע, כגון סיוע מקום. פעילות זו שמה דגש באזורי עדיפות לאומית, כגון פיתוח הנגב והגליל. 
       
1575. ההכנסות שמהן מנוכה שכר דירה בדיור הציבורי 
       
חבר הכנסת מיכאל נודלמן שאל את שר הבינוי והשיכון
       ביום כ' בסיוון התשס"ד (9 ביוני 2004):
       
       נודע לי, כי על-פי חוזה בין חברת "עמיגור" למשרדך נגבים 8% מכל הכנסות הדיירים לצורך שכר דירה.
       
       רצוני לשאול:
       
       1. האם יש הכנסות שמשרדך אינו מנכה מהן 8% לצורך שכר דירה?
       
       2. האם הגדרת "הכנסה" במשרדך זהה לזו של המוסד לביטוח לאומי, ואם לא – ממה נובעים ההבדלים?
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)

       1. ההכנסות שבגינן מנוכה שכר הדירה הן כל ההכנסות השוטפות של הדייר, לרבות רנטות מגרמניה. הכנסות חריגות ו/או חד-פעמיות אינן נכנסות למסגרת החישוב.
       
       2. הגדרת "הכנסה" במשרד הבינוי והשיכון היא סך כל ההכנסות ברוטו של כל בני המשפחה, למעט התשלומים הבאים: קצבת ילדים, קצבת ניידות, קצבה לשירותים מיוחדים, קצבת ילד נכה, הבראה, ביגוד, תשלומים לעובד זר בגין אי-תפקוד (המצאת מסמך שירות התעסוקה המאשר כי זכאי להעסיק עובד), בונוס כספי (שכירים) – שנתי, חצי שנתי, תלת שנתי - פדיון חופשות (שכירים), "משכורת 13" (שכירים). 
       
       אין בידינו הגדרת המוסד לביטוח לאומי למושג "הכנסה".
       
1681. קיצוץ במשכנתאות למשפחות חד-הוריות
       
חברת הכנסת מרינה סולודקין שאלה את שר הבינוי והשיכון
       ביום ד' בתמוז התשס"ד (23 ביוני 2004):
       
       ב-1 ביולי 2004 אמור להיכנס לתוקף קיצוץ של עשרות אלפי שקלים במשכנתאות למשפחות חד-הוריות.
       
       רצוני לשאול:
       
       1. האם אכן אמור הקיצוץ להיכנס לתוקף במלואו, ואם כן – באילו תנאים?
       
       2. האם יש תוכניות חלופיות לעידוד מכירת דירות למשפחות חד-הוריות?
       
       3. כיצד תימנע פגיעה בשוק הבנייה ובמכירת הדירות כתוצאה ממדיניות זו?
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)

       1. על-פי החלטת הממשלה מ-16 במרס 2003, הופחתו המשכנתאות המועדפות שניתנו לרוב המשפחות החד-הוריות. המשכנתאות הושוו למשכנתאות המרביות הניתנות במסגרת תוכנית הסיוע למשפחות חסרות דירה, דהיינו סיוע של  161,665 ש"ח. לפני ההפחתה היתה משפחה חד-הורית, שוותק זכאותה כחד-הורית היה חמש שנים, זכאית לסיוע של 207,455 ש"ח. משפחה חד-הורית שוותק זכאותה היה שלוש--חמש שנים וכן משפחות חד-הוריות עולות היו זכאיות לסיוע של 183,455 ש"ח. 
       
       2. אין למשרדנו תוכנית חלופית לעידוד מכירת דירות למשפחות חד-הוריות.
       
       3. להערכתנו, הפחתת הסיוע למשפחות חד-הוריות לא תפגע בשוק הבנייה, וזאת בהתחשב במשקל המשפחות החד-הוריות בסך רוכשי הדירות במשק.
       
1714. קרן לדיור הציבורי
       
חבר הכנסת יצחק וקנין שאל את שר הבינוי והשיכון
       ביום י"א בתמוז התשס"ד (30 ביוני 2004):
       
       סעיף 10 לחוק הדיור הציבורי קובע, שתוקם קרן לדיור הציבורי. סעיף קטן (ג) קובע, כי כספי הקרן ישמשו להגדלת המלאי של הדירות הציבוריות.
       
       רצוני לשאול:
       
       1. האם קרן זו הוקמה? 
       
       2. אם כן - כמה כסף נצבר בה?
       
       3. האם נרכשו דירות מכספי הקרן, ואם כן – כמה והיכן?
       
       4. האם ניתנו פתרונות חלופיים לחסרי הדיור?
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)
       										
       1. בהתאם להחלטת הממשלה, הוקמה הקרן לדיור ציבורי, והיא מנוהלת על-ידי משרד הבינוי והשיכון בצורה נפרדת מבחינה תקציבית. 
       
       2. נכון לסוף שנת 2003, נמצאים בקרן כ-300 מיליון ש"ח, חלקם ברזרבה ואינם זמינים לשימוש.
       
       3. עד כה לא נרכשו דירות מכספי הקרן, והם שימשו בעיקר למימון שיפוצים עמוקים בדירות הדיור הציבורי המיועדות לאכלוס חוזר. 
       
       4. משרדנו פועל בכמה דרכים על מנת לספק פתרונות דיור למחוסרי הדיור, ובהם בניית פרויקטים של דיור מוגן לקשיש; זירוז אכלוסים בדיור הציבורי – על-ידי איתור ושיפוץ דירות ריקות/מוזנחות; פרויקט שכירות ארוכת-טווח – מתן תוספת סיוע לקשישים שיחתמו חוזי שכירות לתקופה ארוכה; רכישת דירות נ"ר (נכסי רכישה) - התקציב לנושא זה מצומצם ביותר ומאפשר רכישת כ-150 דירות בלבד בשנה. 
       
1784. סיוע במשכנתה לתושבת באר-יעקב
       
חבר הכנסת שלמה בניזרי שאל את שר הבינוי והשיכון
       ביום י"ח בתמוז התשס"ד (7 ביולי 2004):
       
       פורסם, כי תושבת באר-יעקב, הנשואה זה 22 שנה, טוענת כי נשללה זכותה לקבלת משכנתה, מאחר שבגיל 15 נרשם חלק מדירה על-שמה ועל-שם אחיותיה. כל ניסיונותיה להסביר את מצבה המיוחד עלו בתוהו ובקשתה נדחתה בוועדות השונות במשרדך. 
       
       רצוני לשאול:
       
       1. האם הידיעות נכונות? 
       
       2. אם כן - מדוע נדחו בקשותיה?
       
       3. האם משרדך יסייע לה, ואם כן – כיצד?
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)
       
       1-3.  על-פי נוהלי משרדנו לסיוע בדיור, "חסרי דירה" יהיו זכאים שאין ולא היתה בבעלותם או ברשותם דירה, או חלק בדירה משנת 1971 ואילך. 
       
       גברת מור עלתה לארץ בשנת 1979, ושוכנה יחד עם אמה בדירת "עמידר" בת ארבעה חדרים. בשנת 1983, כאשר היתה בת 19, מימשה סיוע לרכישה יחד עם אמה עבור דירה זו, במעבר משכירות לרכישה. כיוון שבבעלותה חלק בדירה שעבורה קיבלה סיוע בעבר, אין היא זכאית כיום לסיוע בדיור כ"חסרת דירה".
       
       כיום מדובר בזוג עם שלושה ילדים, המתגוררים מאז נישואיהם בשנת 1983 בדירה שאותה רכשה גברת מור עם אמה. למשפחת מור נמסר כמה פעמים על-ידי מחלקת פניות הציבור במשרדנו, כי באפשרותה לערער על אי-זכאותה בוועדות החריגים של משרדנו. פנייה לוועדות החריגים של משרדנו נעשית על-ידי הגשת "בקשה לסיוע בדיור" בכל בנק למשכנתאות לפי בחירתה, בצירוף מכתב ערעור וכל מסמך אחר התומך בבקשתה. הוועדה המוסמכת תדון בבקשתה, ולאחר קבלת ההחלטה תיענה גברת מור ישירות.
       
1894. תוכנית להתיישבות יהודית בנגב
       
חברת הכנסת קולט אביטל שאלה את שרת הבינוי והשיכון
       ביום ג' באב התשס"ד (21 ביולי 2004):
       
       ב-6 ביוני 2004 פורסם כי משרד השיכון והבינוי פועל לביצוע תוכנית התיישבות יהודית בנגב, האמורה לבלום את התפשטות היישובים הבדואיים, וזאת ללא התחשבות ביישובים הבדואיים במקביל. 
       
       רצוני לשאול:
       
       1. האם הידיעה נכונה? 
       
       2. אם כן - מה הוא מערך השיקולים שלפיו המשרד פועל בתוכנית זו?
       
       3. האם יימצא פתרון הולם ליישובים הבדואיים?
       
       4. האם נשקלו ההשלכות החברתיות של תוכניות אלה?
       
שרת הבינוי והשיכון ציפי לבני:
       
       1-4. משרד הבינוי והשיכון הקים צוות לאיתור שטחים להקמת יישובים חדשים בנגב. אנחנו מדברים היום על איתור שטחים ליישובים חדשים לאחר שהממשלה אישרה, ונמצאים בהליכים סטטוטוריים מתקדמים, שבעה יישובים חדשים לבדואים - החלטה לא חדשה אלא החלטה ישנה, שנמצאת בביצוע ובמעקב על-ידי ועדת השרים לענייני המגזר הלא-יהודי, בראשות ראש הממשלה. כך הפתרונות שאמורים להינתן לפחות לחלק גדול מהפזורה הבדואית בנגב אמורים להיות במסגרת היישובים שכבר תוכננו והוקמו.
       
       אני אענה עכשיו על השאלה על היישובים החדשים: הצוות הונחה לאתר שטחים דרומית לבאר-שבע. הקריטריונים להערכת היתכנות ראשונית לאיתורים היו כדלקמן: יחס לתכנון סטטוטורי קיים ובהליכים. זאת אומרת, בדיקת ייעודי קרקע בתוכניות ארציות רלוונטיות ובתוכנית מחוזית תמ"מ 14/4, דהיינו, בחינת איתור מול תוכניות מיתאר מפורטות, כדי לדעת מה סיכויי התכנון מול התוכניות הארציות; השתלבות במערך האזורי, בעיקר קרבה למוקדי תעשייה ושירותים אזוריים, כמו גם נגישות למקומות תעסוקה באזור; דרכים ונגישות – בחינת נגישות האיתורים, המקומות, ממערכת דרכים ומסילות ברזל קיימות ומתוכננות, כשיש גם מקומות שבהם יש מגבלות – מתקני תשתית, כרייה, אתרי סילוק פסולת, אזורי תעשייה מסוכנים, שדות תעופה וכו'.
       
       האיתורים של הצוות אמורים להתחשב גם בתוכניות של מינהלת הבדואים להקמת יישובים חדשים, אבל, לדעתי, מהיכרות שלי בכובע אחר, אותם שבעה יישובים הם היישובים הבדואיים המתוכננים. 
       
       אני גם רוצה להוסיף, שבמסגרת דיון שערכתי - כבר לא אספיק לעשות את זה - אבל כיושבת-ראש ועדת השרים ליישובים חדשים ביקשתי לקיים דיון, וביקשתי שיוצגו לי כל האיתורים, חלק מהם סמוכים ליישובים בדואיים. אבל זה חלק מהמצב במדינת ישראל. זה לא נכנס אליהם. זה מאפשר להם קיום נוח, אבל זה גם מאפשר מציאה של פתרונות נוספים ליישובים נוספים. אבל רק להעיר, לא הבאתי את זה להחלטה, נראה שהשר המחליף כבר יעשה את זה. 


היו"ר נסים דהן:
       
       שאלה נוספת לחברת הכנסת קולט אביטל. 

קולט אביטל (העבודה-מימד):
       
       גברתי השרה, אני בוודאי האחרונה שלא תשמח על תוכניות לפיתוח הנגב ולהקמת יישובים חדשים. ככל שירבו, מה טוב. ודאי שכולנו חושבים באותו כיוון. אלא שאני מודה שאני מוטרדת כשאני קוראת בעיתונות, שהכוונה היא לבלום את הבדואים עד כמה שניתן. גם שבעת היישובים החדשים המתוכננים, עד כמה שיכולתי לבדוק, לא כל כך יצאו לדרך. 
       
       מה שהייתי רוצה לשמוע ממך זה על המצב שבו עדיין קיימים 45 כפרים לא-מוכרים שנמצאים במקום, חלקם 50 שנה. קשה לי להניח שמישהו יוכל בדרך כלשהי לשכנע את האנשים לקום ולזוז משם, מה עוד שחלק מהיישובים האלה נמצא שם כתוצאה מזה שהממשל הצבאי הזיז אותו לשם בין 1948 ל-1953.
       
       לכן, אולי מה שהייתי רוצה זה שבמערכת התכנון תהיה קצת יותר התחשבות גם ביישובים הקיימים וגם יהיה ניסיון לדבר על שילוב יותר נכון בכל המערך בין יהודים לבדואים בנגב. 
       
שרת הבינוי והשיכון ציפי לבני:
       
       אלה שני נושאים שונים, שמתחברים בעקבות המיקום שלהם, זאת אומרת היישובים החדשים יהיו במקומות שבהם אין יישובים אחרים קיימים. הכוונה היא לייצר מערכת חיים נוספת של יישובים נוספים, שאינם בהכרח בדואיים. כדי להסיר ספק בעניין הזה, בג"ץ בזמנו קבע שיש אפשרות לייחד יישובים לבדואים, ואין בזה איזו התייחסות מפלה. 
       
       התוכנית שעוסקת בקידומם של הבדואים בנגב עומדת על ארבע רגליים, או על שתי רגליים מרכזיות, וכולן חשובות. האחת היא מתן אפשרות לאותם אנשים שחיים שם לגור בערים מתוכננות, עם תשתיות ראויות, עם חינוך מתאים ועם אורח החיים שיש לכל תושב אחר במדינה. במקביל, וגם אלה דברים שצריכים להיאמר, מדובר בחלק מהמקרים באוכלוסייה שלחלוטין אינה מכבדת את החוק. היו פעמים שבהן היה כמעט מסוכן להיכנס למקומות האלה. במה שנוגע לדיני התכנון והבנייה, יש התעלמות מוחלטת. 
       
       לכן, הרעיון היה ללכת באמצעות שתי רגליים שוות: האחת - לאכוף את דיני התכנון והבנייה. הוקמה לפני שבועיים, בהחלטת הממשלה, מינהלת לאכיפת דיני התכנון והבנייה. במקביל ובצדק צריך לאפשר למי שרוצה לחיות על-פי החוק ולבנות כדין, לגור במקומות אפשריים. 
       
       הנושא הוא סבוך עוד יותר, מאחר שבעיני חלק מהאוכלוסייה הבדואית השאלה ההיסטורית מי היה בעל הזכויות, היא שאלה שבטית, שנפתרת בינם לבין עצמם, ולא החלטה שהמדינה או בתי-המשפט יכולים לפסוק בה. 
       
       הרעיון המרכזי מקביל לשני התהליכים האלה שהצגתי. יש לקדם את תהליכי הפשרות, שאמורים להתקיים בין המדינה לבין הבדואים. זה לא נושא פשוט, זה נושא מאוד מורכב. עד היום זה מתנהל באטיות, אבל אני מקווה שזה יקבל דחיפה במסגרת הזאת. 
       
היו"ר נסים דהן:
       
       תודה. 
       
2008. היערכות לרעידת אדמה בישראל
       
חבר הכנסת משה כחלון שאל את שרת הבינוי והשיכון
       ביום י"ז באב התשס"ד (4 באוגוסט 2004):
       
     שתי רעידות אדמה פקדו את המדינה בתקופה האחרונה, ומומחים מעריכים כי תתרחש רעידת אדמה גדולה בטווח של 50 השנה הקרובות. 
       
       רצוני לשאול:
       
       1. האם יישם משרדך את המלצות דוח מבקר המדינה משנת 2001 ואת מסקנות ועדת ההיגוי בנושא? 
       
       2. האם משרדך מפקח על תקן לרעידות אדמה בבנייה החדשה?

תשובת שרת הבינוי והשיכון ציפי לבני:
(לא נקראה, נמסרה לפרוטוקול)

1-2. על-ידי המשרד מיושמים הנושאים הבאים:

       א. תמיכה במחקר של עמידות מבנים לרעידות אדמה וחיזוק מבנים קיימים - המשרד יזם בשנים 2001-2003 כ-20 מחקרים בנושא; נציג המשרד שותף בהכנת תמ"א 38, תוכנית אשר נמצאת בשלבי אישור, ותכליתה לאפשר חיזוקי מבנים קיימים (על-ידי בעלי המבנים) נגד רעידות אדמה, בין השאר באמצעות תוספות והרחבות. ידוע לנו כי פיקוד העורף, יחד עם המכון הלאומי לחקר הבנייה, ערכו מחקרים בנושא שיקום מבנים לאחר האירוע.
       
       ב. הכשרה מתאימה לקבלנים – הוכנה תוכנית לימודים בנושא רעידות אדמה, שמתאימה לקבלנים ולמנהלי עבודה. בהכנת התוכנית היו שותפים נציגי המשרד. התוכנית טרם יושמה.
       
       ג.  הכשרה מתאימה למהנדסים – הוכנה על-ידי המכון הלאומי לחקר הבנייה תוכנית לקורס שעוסק בהיבטים הנדסיים של רעידות אדמה. הקורס מיועד למהנדסים ולסגל הטכני ברשויות המקומיות.


2027. הצורך בחידוש המענקים לזכאי משרד השיכון
       
חבר הכנסת אפי איתם שאל את שרת הבינוי והשיכון
       ביום כ"ד באב התשס"ד (11 באוגוסט 2004):
       
       מנתונים שפורסמו עולה, כי חלה ירידה ברכישת דירות עקב ביטול המענקים לזכאי משרד הבינוי והשיכון.
       
       רצוני לשאול:
       
       1. האם הממשלה מתעתדת להחזיר את המענקים בתקציב של שנת 2005?
       
       2. האם יחודשו המבצעים לעידוד הרכישות באזורי עדיפות לאומית?
       
       3. אילו פתרונות מציעה הממשלה כדי להוציא את הענף מהמשבר הנוכחי?
       
תשובת שרת הבינוי והשיכון ציפי לבני:
(לא נקראה, נמסרה לפרוטוקול)
       
       1-3. תקציב 2005 אינו כולל החזרת מענקי המשכנתאות שבוטלו בשנת 2003. עם זאת, יש הסכמה על הקצאת 250 מיליון ש"ח בתקציב 2005 למענקים למשכנתאות הייחודיות לעולים מאתיופיה. יש גם הסכמה על הקדמת חלק מהמימון; הקצאה של 30 מיליון ש"ח בתקציב לשנת 2005 לעידוד התיישבות עולים בנגב ובגליל. שיטת ההקצאה תוגדר במהלך החודשים הקרובים. בכוונתי לפעול במטרה לעודד התיישבות, אך הדבר תלוי גם בהסכמה עם האוצר.
       	
2082. פינוי בתים לשם הקמת שכונה דתית בלוד 
       
חבר הכנסת אופיר פינס-פז שאל את שרת הבינוי והשיכון
       ביום ה' בחשוון התשס"ה (20 באוקטובר 2004):
       
       ב-5 באוקטובר 2004 נחנכה במרכז העיר לוד קריה דתית-לאומית, רמת-אלישיב, שיתגוררו בה בתוך כמה שנים כ-500 משפחות. בשלב ראשון, שיושלם בעוד כשנה וחצי, ייבנו כ-80 יחידות דיור. פיתוח השכונה יצריך פינוי והריסה של בתי ערבים. משרד הבינוי והשיכון ומינהל מקרקעי ישראל נתנו חינם קרקעות לשכונה.
       
       רצוני לשאול:
       
       1. מי החליט להקים שכונה זו, שלצורך הקמתה ייהרסו בתי ערבים, והאם ההחלטה הפיכה?
       
       2. מדוע ניתנו הקרקעות חינם? 

תשובת שרת הבינוי והשיכון ציפי לבני:
(לא נקראה, נמסרה לפרוטוקול)

       1-2. באזור מע"ר 9 בלוד אושרה לפני שנים תוכנית לכ-480 יחידות דיור. קיימות פלישות ובנייה בלתי חוקית בכמה מוקדים. מטרת התוכנית היא להביא לפיתוח שטחי המע"ר בלוד - לשדרוג התשתיות ולהקמת שכונת מגורים מודרנית. בשלב ראשון נבחר מתחם של 76 יחידות דיור, שהוא פנוי מפלישות ולא מצריך פינויים.
       
       פורסם מכרז קרקע לעמותות. הוגשה הצעה יחידה, של העמותה רמת-אלישיב, ובהתאם לזכייה שולם מחיר קרקע מופחת.
       
       פיתוח מתחמים נוספים יהיה מותנה בחלקו בפינוי פלישות ובנייה בלתי חוקית, כאשר תהליך הפינוי מתבצע במשא-ומתן עם התושבים, ערבים ויהודים כאחד, לגבי תנאי הפינוי, גובה הפיצויים וזמן הפינוי. 
       
       אין מדובר בתהליך של הריסה שרירותית, אלא בפינוי של פולשים שבנו את בתיהם שלא כחוק על אדמות המדינה.
       
2206. עלייה במספר המפונים מבתיהם בשל אי-תשלום המשכנתה
       
חבר הכנסת שלמה בניזרי שאל את שרת הבינוי והשיכון
       ביום ד' בכסליו התשס"ה (17 בנובמבר 2004):
       
       פורסם, כי נרשמה עלייה של 20% במספר המפונים מבתיהם בגלל אי-תשלום משכנתה.
       
       רצוני לשאול:
       
       1. האם הידיעה נכונה? 
       
       2. אם כן - מה החתך של המפונים לפי אוכלוסייה - עולים וכו', ואזורים - ערי פיתוח, מרכז הארץ וכו'?
       
       3. האם יוגמשו תנאי ההחזרים, ואם כן – כיצד?
       

תשובת שרת הבינוי והשיכון ציפי לבני:
(לא נקראה, נמסרה לפרוטוקול)
       
       1-3. משרדנו ער לבעיית המתקשים בהחזרי המשכנתה, ואף נקט כמה צעדים כדי להתמודד עמה.
       
       התופעה החדשה יחסית של לווים אשר נדרשים לפנות את ביתם בשל אי-תשלום החזרי משכנתה, היא תולדה ישירה של העובדה, שברוב המקרים מעורבים בנקים למשכנתאות אשר מבקשים להקטין את החובות האבודים. החרפת התופעה היא תוצאה של המצב הכלכלי בכלל והאבטלה בפרט.
       
       המשרד יזם מחקר שמטרתו לבחון את היקף התופעה, מאפייניה, תהליך הטיפול ודרכי ההתמודדות במדינות אחרות. לצערנו, המחקר מתקדם לאטו, בשל הקושי לקבל נתונים מרוב הבנקים למשכנתאות.
       
       ממצאים ראשונים של המחקר מעלים, כי קבוצה גדולה, של כ-70,000 לווים, מפגרים בהחזרי המשכנתה שלושה חודשים ויותר. לפי אומדן, כ-11,000 לווים בהליכים של מימוש נכס. עוד נמצא, כי כ-40% מכלל המפגרים בתשלום נקלעו לקשיים כבר במהלך השנה הראשונה לאחר לקיחת המשכנתה. אין נתונים על לווים שדירותיהם כבר מומשו.
       
       נראה שמעורבות של עורכי-דין שנשכרים לטפל בנושא על-ידי הבנק, אשר גובים את שכרם כאחוזים מהחוב, גורמת לסיבוכים, ולעתים קרובות מונעת הסדר שהושג בוועדה הבין-משרדית. 
       
       מחקרים בעולם מצביעים על אבטלה כגורם עיקרי לחדלות פירעון. קבוצות הכנסה נמוכות חשופות יותר לפגעי המיתון בגלל התמחות נמוכה והעדר הצבר הון. היות שבישראל שיעור הבעלות גבוה, הרי שיותר משקי-בית חלשים שנפגעו מהמיתון הם לווי משכנתאות. 
       
       לא חיכינו לתוצאות המחקר וכבר נקטנו כמה יוזמות: א. אנו מגבשים הצעה לכללים להקלה בהחזרי משכנתאות לזכאים, שתבטיח את ניצולה לפתרון בעיות זמניות בגין אבטלה ולפתרון בעיות של מי שאיבדו את כושר השתכרותם; ב. בשל הטווח הקצר של חלק ניכר מהכישלונות, נראה שאותם לווים לא היו צריכים מלכתחילה לקחת משכנתה בתנאים שניתנה. גילינו שבנושא זה חסר לרוב הלווים מידע, ולכן יזמנו הכנת מדריך לנוטל משכנתה והפצת המידע ללווים חדשים. 
       
       אנו שוקלים את תיקון החקיקה בכל הנוגע לעמלות עורכי-הדין. התברר כי דווקא החקיקה החדשה הביאה לגידול בהוצאות של המתקשים בהחזרים לעומת המצב הקודם. אנו סבורים שיש מקום לשינוי הטיפול במתקשים בהחזרים, עם מעורבות פעילה של הבנקים. הקמת קרנות משותפות ופיתוח תחום מיתון ההפסדים יביא לכך שבצד ההקלה ללווים יצאו גם הבנקים נשכרים, אולם בנושא זה אנו מבקשים להמתין לתוצאות המחקר.
       
היו"ר נסים דהן:
       
       תודה. 

       
מסמכים שהונחו על שולחן הכנסת
       
היו"ר נסים דהן:
       
       הודעה לסגנית מזכיר הכנסת. 
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע כי הונחו על שולחן הכנסת – 
       
       החלטת ועדת הכספים בצו תעריף המכס והפטורים ומס קנייה על טובין (תיקון מס' 4), התשס"ה-2004. 
       
       לקריאה שנייה ולקריאה שלישית: הצעת חוק לתיקון פקודת האגודות השיתופיות (מס' 7), התשס"ה-2005, שהחזירה ועדת הכלכלה. תודה. 
       
היו"ר נסים דהן:
       
       אם כן, חברי חברי הכנסת, תם סדר-היום. הישיבה הבאה תתקיים, אם ירצה השם, ביום שני, כ"ט בטבת התשס"ה, 10 בינואר 2005 למניינם, בשעה 16:00. תודה רבה לכולם. 
       
       הישיבה ננעלה בשעה  18:24.
       
     
עמוד 203 מתוך 203

